Socjologia jakościowa – określenie sposobu badań i opisu rzeczywistości społecznej stosowane w socjologii.
Socjologia jakościowa jest perspektywą opisu, rozumienia i czasami wyjaśnienia zjawisk społecznych poprzez badania empiryczne i analizę doświadczeń indywidualnych i grupowych, definiowania świata społecznego czy interakcji, przy użyciu metod jakościowych lub analizy danych dowolnego rodzaju (jakościowych lub ilościowych) przy wykorzystaniu jakościowych metod badania.
Ten typ uprawiania badań socjologicznych nie ogranicza się tylko do użycia jakościowych metod badania (wywiady grupowe, obserwacja uczestnicząca, badania terenowe). Jest to też jakościowy sposób myślenia o ludzkim doświadczeniu, drogą „naukowej, intersubiektywnej empatii”, która pozwala dotrzeć do znaczeń indywidualnych i grupowych oraz do doświadczeń tak zwanego zewnętrznego świata. Efektem badań i analiz jest teoretyczny opis lub konceptualizacja i teoretyczna integracja pojęć.
Jednym z najbardziej znanych systemów metod jakościowych jest teoria ugruntowana.
Spis treści  [ukryj] 
1 Socjologia jakościowa a ilościowa
2 Historia socjologii jakościowej
3 Socjologia jakościowa w Polsce
4 Przypisy
5 Linki zewnętrzne
[edytuj]Socjologia jakościowa a ilościowa

Badania jakościowe różnią się od ilościowych szeregiem aspektów. Po pierwsze, przypadki poddane badaniu mogą być wybierane niezależnie od tego, czy wykazują typowe cechy, czy też nie. Po drugie pozycja i rola badacza ma o wiele większe znaczenie, niż w badaniach ilościowych. Powodowane jest to tym, iż badaczowi o wiele trudniej zająć neutralne stanowisko z uwagi na specyfikę stosowanych metod i konieczność zbliżenia, niekiedy nawet empatycznego, do przedmiotu jego badań. Po trzecie, analiza jakościowa, przyjmując wiele form, skupia się na języku, znakach i znaczeniach w sposób bardziej holistyczny i kontekstualny w przeciwieństwie do redukcjonistycznego i separatystycznego podejścia metod ilościowych. Mimo to zachowanie dyscypliny badawczej jest tutaj wymagane i obowiązkowe. Tradycyjną różnicą pomiędzy obiema szkołami jest fakt, iż jakościowe metody są stosowane do badań eksploratywnych, podczas gdy ilościowych używa się do sprawdzania poprawności hipotez.
[edytuj]Historia socjologii jakościowej

Badania jakościowe były jednymi z pierwszych form badań społecznych (przeprowadzanych przez Bronisława Malinowskiego czy Eltona Mayo), jednak w latach 50. i 60. XX w. popularność metod ilościowych osiągnęła swój szczyt i tym samym zmniejszyła znaczenie tych pierwszych aż do lat 70. Sformułowanie "badania jakościowe" było do tego momentu ograniczone w swoim zastosowaniu do antropologii i socjologii, jednak po ponownym wzroście zainteresowania tą metodą badań zaczęto ją stosować w pracach socjalnych, badaniach praw kobiet, rynku konsumenckiego, badaniach zarządzania, psychologii i wielu innych. W późnych latach 80. i 90. po fali krytycyzmu ze strony badaczy ilościowych opracowano nowe metody jakościowe, które miały uporać się z problemami rzetelności wyników i nieścisłymi sposobami analizy danych[1]. Od lat 80. publikowanie badań jakościowych zyskało na popularności. Utworzyły się nawet czasopisma specjalizujące się w publikowaniu wyłączenie artykułów i badań jakościowych[2]. Jednym z takich pism jest pismo Qualitative Sociology.
[edytuj]Socjologia jakościowa w Polsce

Do znanych przedstawicieli tego nurtu w polskiej socjologii należą Krzysztof Konecki i Monika Kostera. Jednym z prężniej rozwijających się ośrodków socjologii jakościowej jest łódzka szkoła socjologii jakościowej skupiona wokół pisma Qualitative Sociology Review. Bardzo ważną instytucją skupiającą badaczy jakościowych w Polsce jest Sekcja Socjologii Jakościowej i Symbolicznego Interakcjonizmu PTS (http://www.pts.org.pl/pl/jakosc), a w Europie: Research Network 20: Qualitative Methods, European Sociological Association (http://www.europeansociology.org/index.php?option=com_content&task=view&id=38&Itemid=29).
