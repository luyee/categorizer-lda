Obrona (ang. defence) – zamierzony lub wymuszony rodzaj walki prowadzony po to, aby zapobiec opanowaniu przez wojska przeciwnika terenu i uniemożliwienia mu realizacji zakładanych celów, zadania mu maksymalnych strat, stwarzając w ten sposób warunki do działania zaczepnego.
Spis treści  [ukryj] 
1 Cele
2 Struktura obrony
3 Inne rodzaje obrony
4 Bibliografia
Cele[edytuj]
Celem działań obronnych jest uniemożliwienie przeciwnikowi opanowania terenu, rozbicie zgrupowań uderzeniowych i załamanie jego natarcia oraz przejęcie inicjatywy.
Do celów szczegółowych zalicza się:
utrzymanie określonego terenu,
rozbicie przeciwnika, który włamał się w ugrupowanie obronne,
zyskanie na czasie,
zrównoważenie potencjałów walczących stron poprzez okresową utratę terenu,
umożliwienie kolejnym siłom ześrodkowania się i wykonania zwrotu zaczepnego,
zmuszenie przeciwnika do przyjęcia walki w niedogodnym dla niego terenie.
Ze względu na sposób rozegrania(zamiar) działań obronnych rozróżnia się:
obronę manewrową (ang. mobile defence),
obronę pozycyjną (ang. area defence lub position defence)
Struktura obrony[edytuj]
Strukturę obrony stanowi układ wzajemnych relacji elementów składających się na całość obrony. W skład jej wchodzą następujące elementy:
pasy, rejony lub pozycje obronne,
pas przesłaniania,
pozycja przednia,
pozycje ryglowe,
rejony stanowisk ogniowych podporządkowanej artylerii,
rubieże ogniowe i kierunki (rubieże) planowanych kontrataków,
rubieże ogniowe odwodów przeciwpancernych,
odcinki (rubieże) minowania oddziałów zaporowych,
węzły, strefy zapór niszczeń, strefy rażenia i pułapek ogniowych,
rejony rozmieszczenia odwodów wojsk wspierających,
rejony rozmieszczenia elementów rozpoznania i walki elektronicznej,
rejony rozmieszczenia oddziałów, pododdziałów urządzeń logistycznych,
lądowiska śmigłowców,
stanowiska dowodzenia,
rejony zastrzeżone,
drogi manewru, dowozu i ewakuacji.
Inne rodzaje obrony[edytuj]

obrona cywilna (ang. civil defence) – mobilizacja, organizacja i kierowanie ludnością cywilną, prowadzone w celu minimalizacji środkami pasywnymi rezultatów działań przeciwnika przeciwko wszystkim aspektom życia ludności cywilnej.
obrona okrężna (ang. perimeter defence) – obrona bez odsłoniętego skrzydła, obejmująca siły rozwinięte wzdłuż obwodu obszaru obrony
obrona pasywna (ang. passive defence) – środki podjęte do zmniejszenia prawdopodobieństwa efektów zniszczeń spowodowanych działaniem przeciwnika
obrona doraźna (ang. hasty defence) – obrona organizowana zwykle w czasie nawiązania kontaktu z przeciwnikiem lub gdy kontakt taki jest nieunikniony, a czas na jej zorganizowanie jest ograniczony. Charakteryzuje się poprawianiem naturalnych walorów obronnych terenu przez wykorzystanie niszczeń, stanowisk i przeszkód
obrona przeciwchemiczna (ang.chemical defence) – metody, planowanie i procedury stosowane w celu określenia i realizacji środków obrony przed atakiem z wykorzystaniem broni chemicznej
obrona przeciwlotnicza (ang. air defence) – wszelkie środki zastosowane do wykrycia, zidentyfikowania, przechwycenia lub zniszczenia środków ataku powietrznego
obrona przed bronią masowego rażenia (ang. nuclear, biological and chemical defence) – wdrożenie koncepcji, założeń doktrynalnych, procedur oraz wykorzystanie sprzętu w celu obrony przed uderzeniami bronią jądrową, biologiczną, chemiczną i radiacyjną albo zagrożeniami wynikającymi z możliwości powstania skażeń spowodowanych innym zdarzeniem niż uderzenie bronią masowego rażenia
obrona radioelektroniczna (ang. electronic protective measures) – dział walki radioelektronicznej obejmujący działania podejmowane w celu zapewnienia skutecznego wykorzystania widma elektromagnetycznego przez siły własne, pozbawiające jednocześnie przeciwnika możliwości wykorzystania energii elektromagnetycznej
