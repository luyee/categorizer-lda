Webmaster (ang. mistrz sieci) – szeroki termin, do niedawna oznaczający jedną osobę zajmującą się projektowaniem, kodowaniem, szatą graficzną oraz aktualizacją witryny internetowej. Witrynę WWW webmaster wykonuje na zamówienie osoby (firmy), która chce zaistnieć w sieci internetowej. Może to być jednorazowe zlecenie i wtedy praca kończy się z chwilą zaakceptowania projektu przez zamawiającego oraz umieszczenia witryny na wskazanym serwerze. Usługa może mieć też charakter ciągły – wtedy webmaster aktualizuje i rozbudowuje stronę zgodnie z bieżącym zapotrzebowaniem zleceniodawcy. Webmaster może także tworzyć witryny na własne życzenie i wg. własnego projektu. Profesjonalnie przygotowana strona powinna być przygotowana w zgodzie ze standardami określonymi przez W3C. Dość często webmasterzy korzystają z walidatorów W3C, które są dostępne on-line, aby sprawdzić wynik swojej pracy. Walidator W3C po analizie zawartości strony (plików) zwraca wynik analizy (jeśli poprawny, kończy się to gratulacjami, jeśli niepoprawny – wskazuje listę błędów). Jest to jednak tylko walidacja formalna pod kątem zgodności z danym standardem, nie jest oceniane merytoryczne użycie kodu (np. stosowanie znaczników zgodnie z ich przeznaczeniem).
Odkąd do budowy atrakcyjnie wyglądającej strony nie wystarcza już sama znajomość odrobiny grafiki oraz HTML/DHTML, coraz częściej przygotowywaniem witryn internetowych zajmują się osobne firmy zatrudniające kilka osób, z których każda specjalizuje się i odpowiada za część elementów witryny. Podział zadań jest zmienny i zależy od zainteresowań i umiejętności zatrudnionych. W firmach dodatkowo oferujących hosting i możliwość umieszczenia zamawianej strony na własnym serwerze, popularne jest rozróżnienie prac przy serwisie na te, których efekt jest wykonywany przez serwer (ang. server-side) lub przez przeglądarkę użytkownika (ang. client-side). Najczęstsze specjalizacje to m.in.:
Nazwa	Rola	Używane narzędzia	Używane technologie
Administrator serwera WWW	Konfiguruje serwer WWW. Zapewnia bezpieczeństwo oraz wydajność oprogramowania udostępniającego serwis odwiedzającym. Często właściciel maszyny, na której znajduje się strona. Osoba niekoniecznie związana z danym serwisem WWW.	Serwer WWW	np. Apache, Cherokee, Caudium, Internet Information Services, Roxen
Administrator bazy danych	Definiuje strukturę bazy danych. Zapewnia spójność oraz bezpieczeństwo danych serwisu. Jest to rola zwykle występująca przy większych projektach o charakterze biznesowym.	Serwer bazy danych	np. MySQL, Oracle, PostgreSQL, Firebird, MS SQL
Webdeveloper (Programista)	Tworzy kod serwisu w wybranym języku programowania. Odpowiada za sprawną wymianę danych pomiędzy stroną a odwiedzającym. Modyfikuje i rozwija istniejące rozwiązanie oparte na Frameworkach, CMF'ach i CMS'ach zgodnie z wymaganiami przedstawionymi przez Architekta systemu.	Edytory tekstu, API, frameworki, interpreter lub kompilator języka	np. Java, Perl, PHP, Python, Ruby, ASP.NET
Webdesigner (Grafik)	Opracowuje dostępny interfejs strony oraz szatę graficzną. Webdesigner to wyspecjalizowany grafik, który tworzy szatę graficzną przeznaczoną dla serwisów WWW. Często także implementuje szablony graficzne współtworzonych serwisów.	Edytory tekstu, rastrowe oraz wektorowe aplikacje graficzne, edytory tekstowe	np. Adobe Photoshop, Adobe Flash, GIMP, Smarty
Webmaster	Opisuje tekstową zawartość serwisu za pomocą języków opisu treści. Wzbogaca interfejs aplikacji instalując gotowe moduły. Wprowadza funkcje poprawiające użyteczność serwisu oraz organizuje logiczną strukturę strony. Dba o poprawne działanie serwisu i kontroluje wprowadzane przez redaktorów treści. Często również pełni rolę webdevelopera (programisty).	Edytory tekstu, programy do obróbki graficznej, edytory WYSIWYG	np. JavaScript (AJAX), XHTML, CSS
Administrator serwisu	Dba o ogólny wizerunek serwisu i ustala podwykonawców. Właściciel witryny.	Najczęściej przeglądarka internetowa (edytuje serwis korzystając z wbudowanego interfejsu zaprojektowanego przez programistę i webdesignera).
Redaktor	Dodaje nowe treści do podstron serwisu.
W praktyce budowy stron WWW funkcjonuje też określenie webdeveloper. Nazywa się tak osobę, która nie zajmuje się bezpośrednio wyglądem, lecz prawie wyłącznie programowaniem tzw. silnika witryny internetowej. W tym kontekście uzupełnieniem web developera jest web designer (podobnie jak webmaster projektant stron internetowych z większym zaangażowaniem w prace nad wyglądem strony, czyli rozmieszczeniem elementów i kolorystyką). W praktyce określenia webmaster i webdesinger traktowane są jako synonimy, a zamiast o webdeveloperstwie mówi się o programowaniu. Nazwy tych stanowisk nie są tłumaczone na język polski.
Kompetencje[edytuj]

Przy zatrudnianiu do projektowania stron nie jest najważniejsza długość stażu pracy (często zatrudnia się osoby z rocznym czy dwuletnim stażem w projektowaniu/ budowaniu serwisów www), lecz ilość wykonanych zleceń oraz to dla kogo/dla jakich firm były one wykonywane (konieczne jest posiadanie portfolio prac do wglądu przyszłego pracodawcy). Na ogół nieodzowna jest znajomość angielskiego (nie tylko, by dobrze poruszać się w terminologii technicznej, lecz także dlatego, że wiele serwisów jest dwujęzycznych). Wykształcenie techniczne nie jest warunkiem koniecznym, ponieważ firmy zatrudniają także osoby, które ukończyły inne kierunki, ale posiadają "zmysł techniczny", nauczyły się programować i mają praktykę w technologiach internetowych.
Często wymagane jest doświadczenie w pracy z bazami danych i znajomość przynajmniej dwóch czy trzech technologii, np. Java, PHP, .NET, SQL, (D)HTML, JavaScript. Oczekiwane są zdolności analityczne, dyspozycyjność, chęć do pracy w zmiennym wymiarze godzin, odporność na stres oraz umiejętność dotrzymywania terminów.
