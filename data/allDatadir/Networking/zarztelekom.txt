Zarządzanie siecią telekomunikacyjną (ang. Telecommunications Management Network, TMN) jest zestawem funkcji i protokołów do ich realizacji, zdefiniowanych przez ITU-T, w celu zarządzania sieciami telekomunikacyjnymi i usługami świadczonymi przez nie. TMN zakłada współpracę różnych systemów operacyjnych i różnych sieci telekomunikacyjnych.
TMN definiuje zbiór punktów styku interfejsów, dla elementów, które wykonują funkcje komunikacyjne (jak np. centrala telefoniczna), i do których mogą mieć dostęp takie elementy jak stacje robocze zarządzania monitorujące pracę i sterujące tymi elementami. Standardowe styki zarządzania pozwalają na tworzenie sieci telekomunikacyjnej z elementów pochodzących od różnych dostawców ale jednolicie zarządzanej.
Ramy TMN obejmują cztery warstwy funkcjonalne zarządzania telekomunikacją:
zarządzanie przedsiębiorstwem – obejmujące administrację firmy oraz zarządzanie rachunkami i rozliczeniami klientów; warstwa ta funkcjonuje dzięki informacjom dostarczanym przez warstwę usług i warstwę zarządzania elementami sieci,
zarządzanie usługami,
zarządzanie siecią – na postawie obserwacji usług zarządza kluczowymi częściami sieci,
zarządzanie elementami sieci – na podstawie obserwacji usług koordynuje działanie grup elementów sieci.
Element sieci zawiera funkcję agenta, który przekształca fizyczne parametry urządzenia do postaci możliwej do wykorzystania w TMN.
TMN jest zdefiniowana w zaleceniach ITU-T serii M.3000, ale opiera się na specyfikacjach zarządzania zdefinowanych przez model OSI, zawartych w zaleceniach ITU-T serii X.700. Seria zaleceń ITU-T M.3000 zawiera następujące dokumenty:
M.3000 Wprowadzenie do TMN
M.3010 Zasady TMN
M.3020 Metodyka specyfikacji styków TMN
M.3050 Rozszerzona mapa działania telekomunikacji (eTOM)
M.3060 Zasady zarządzania sieciami następnej generacji (NGN)
M.3100 Generyczny model informacyjny TMN
M.3200 Przegląd usług zarządzania TMN
M.3300 Możliwości zarządzania TMN na styku F
M.3400 Funkcje zarządzania TMN
