Biznes – zapożyczenie z języka angielskiego (business), które oznacza działalność gospodarczą.
Szkoły biznesu, zakładane początkowo w USA kształcą kadrę kierowniczą. Można definiować biznes patrząc na przedmiot nauczania w tych szkołach. W ich programie zwykle znajdują się zajęcia z zarządzania, finansów, marketingu, IT, prawa, strategii, psychologii i ekonomii.
Etymologicznie słowo business wywodzi się z "busy" – zajęty, aktywny. W wymiarze społecznym bycie "zajętym" człowiekiem biznesu może oznaczać zaangażowanie w organizację procesu wytwarzania dóbr lub usług w celach komercyjnych.
W ekonomii dyscypliną kierowania biznesem, w Polsce częściej nazywaną zarządzaniem, określa się naukę społeczną o zarządzaniu ludźmi i organizacji w celu produktywnego osiągania celów firm, w tym realizacji zysku dla właścicieli. Biznes może być też rozumiany jako synonim przedsiębiorczości.
Biznes w dyscyplinie strategii rozumiany jest jako spójny obszar działalności gospodarczej, często w ramach większej firmy.
Mówi się o strategicznych jednostkach biznesowych (SBU's) – samodzielnych jednostkach analizy i działań zarządczych w ramach złożonych firm.
Mówimy o kulturze biznesu rozumiejąc przez to zbiór zasad, którymi kierują się przedsiębiorcy uczestniczący w procesie wymiany gospodarczej. Pytamy "na czym polega twój biznes?" doszukując się sensu, natury i podstawowych zasad w prowadzeniu działalności gospodarczej przynoszącej zyski. Koniunkturę biznesu analizuje się pod względem cykli koniunkturalnych (ang. business cycles).
Biznes miewa w Polsce znaczenie pejoratywne, w wypadku szeregu przedsięwzięć określenia businessman, businesswoman używa się żartobliwe. Po 1989 roku wiele instytucji używa określenia biznes, np. Polska Rada Biznesu.
