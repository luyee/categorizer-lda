Doom (wymowa IPA: [du?m], ang. zagłada, zatracenie) – gra komputerowa z gatunku FPS, napisana przez programistów firmy id Software, wydana 10 grudnia 1993. W odróżnieniu od pierwszej gry FPS tej firmy, Wolfenstein 3D, wprowadzono po raz pierwszy możliwość ruchu postaci gracza w trzecim wymiarze (w górę i w dół). Gra wyróżniała się również prawie realistycznym oświetleniem scenerii oraz rozbudowanymi efektami dźwiękowymi. Po raz pierwszy wprowadzono rodzaj rozgrywki wielu graczy zwany deathmatch. Uruchomienie gry wymagało komputera z procesorem 80386 z 4 MB pamięci RAM i kartą graficzną VGA[2][3].
Gra w wersji pierwotnej składała się z trzech epizodów i oferowała gamę broni od piły łańcuchowej po futurystyczny miotacz plazmy BFG 9000. W 1995 roku wydana została edycja Ultimate Doom wzbogacona o czwarty epizod. Dzięki udostępnieniu kodu źródłowego w dniu 26 grudnia 1997 roku, powstało wiele modyfikacji i portów. Wydano też reedycję całej serii Doom w formie Doom Collector's Edition.

Kontynuacje[edytuj]

Ogromny sukces gry przyczynił się do powstania kontynuacji Doom II: Hell on Earth (1994) z dodatkiem Final Doom (1996). W roku 2004 ukazał się Doom 3, określany przez twórców nie jako kontynuacja poprzednich gier, ale "opowiedzenie tej samej historii na nowo"[4]. Rok później ukazał się dodatek Doom 3: Resurrection of Evil.
Popularność[edytuj]

Popularność tytułu przyczyniła się do ukucia terminu gra doomopodobna (por. klon GTA), którym w połowie lat 90. zaczęto określać gry tworzone na wzór Dooma, takie jak Heretic czy Quake.
W 2004 roku gra otrzymała tytuł gry wszech czasów przyznawany przez portal GameSpy[3]. W 2005 roku pasjonaci związani z serwisem staregry.pl wytypowali Doom jako Najlepszą Starą Grę[5].
W 2004 roku amerykańskie wydawnictwo Fantasy Flight Games wydało grę planszową Doom, zaś w 2005 do kin wszedł film Doom, luźno bazujący na grach z serii (głównie trzeciej).
W 2008 pojawiła się nieoficjalna wersja gry dla iPhone (iOS). Była niegrywalna, ale w związku z dużym zainteresowaniem firma id Software zdecydowała się na wydanie oficjalnej wersji, która pojawiła się w 2009. Pomimo dopracowaniu wielu elementów, wersja ta została chłodno przyjęta przez graczy[6].
