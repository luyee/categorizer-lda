Chirurgia dziecięca – dziedzina medycyny zajmująca się leczeniem operacyjnym człowieka od pierwszych dni życia (okres noworodkowy, w tym dzieci przedwcześnie urodzone), niemowląt, dzieci małych i dużych, do 18. roku życia; istnieją też pierwsze doniesienia o prenatalnych możliwościach inwazji chirurgicznej w ciele chorego płodu.
Chirurgia dziecięca jest podspecjalnością chirurgii związaną z odkryciem, że pokutujące całe wieki przeświadczenie, iż dziecko to "mały dorosły" jest fałszywe. Dziecko, szczególnie małe, różni się znacznie od dorosłego, zwłaszcza chwiejnością równowagi wodno-elektrolitowej oraz regulacją temperatury ciała czy innych procesów metabolicznych. Inne też są choroby (znaczną ich część stanowią wady wrodzone), z którymi styka się chirurg dziecięcy. Wykonujący zabiegi muszą wykazywać dużą delikatność, a sala posiadać odpowiednią temperaturę i wilgotność.
W Polsce chirurgia dziecięca istnieje jako podstawowa specjalność lekarska, a konsultantem krajowym jest obecnie prof. dr hab. n. med. Piotr Kaliciński z Kliniki Chirurgii Dziecięcej i Transplantologii Centrum Zdrowia Dziecka w Warszawie.
Stowarzyszeniem naukowym zrzeszającym polskich chirurgów dziecięcych jest Polskie Towarzystwo Chirurgów Dziecięcych założone w 1965 roku.
