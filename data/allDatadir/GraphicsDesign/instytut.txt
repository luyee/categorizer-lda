Instytut Wzornictwa Przemysłowego – jedna z najstarszych instytucji zajmujących się wzornictwem przemysłowym w Europie, założona w październiku 1950 roku w Warszawie przez profesor Wandę Telakowską. Instytut jest jednostką naukowo-badawczą i mieści się przy ulicy Świętojerskiej 3/5. Instytut Wzornictwa Przemysłowego jest strategicznym doradcą w obszarze wzornictwa. Doradza przedsiębiorstwom z różnych branż, projektantom, instytucjom i samorządom. Jest jedyną w kraju instytucją o statusie jednostki naukowej, zajmującą się systemowo wzornictwem i prowadzącą działalność na rzecz poprawy– poprzez stosowanie wzornictwa – innowacyjności i konkurencyjności polskich przedsiębiorstw.[1]
IWP ma 60-letnie doświadczenie w upowszechnianiu i zarządzaniu wzornictwem oraz rozwojem nowego produktu. Prowadzi projekty badawcze w zakresie wzornictwa i ergonomii.
Zajmuje się doradztwem w zakresie strategii i zarządzania wzornictwem, przygotowania i wdrożenia nowych produktów, w tym przygotowujemy i realizujemy konkursy na wyłonienie dostawców usług projektowych. Klientami IWP są przede wszystkim duże i średnie przedsiębiorstwa, które chcą wykorzystać innowację poprzez wzornictwo, w celu poprawy swojej pozycji konkurencyjnej na rynku.
IWP realizuje projekty edukacyjne w zakresie wzornictwa i zarządzania wzornictwem (design management), m.in. szkolenia dla przedsiębiorców i studia podyplomowe dla kadry zarządzającej. Organizuje promocję innowacyjnych produktów i dobrych praktyk wzorniczych w postaci wystaw i konkursów. IWP jest członkiem International Council of Societes of Industrial Design (ICSID), międzynarodowej organizacji non-profit promującej design, skupiającej ponad 150 instytucji z ponad 50 krajów. ICSID prowadzi działalność standaryzacyjną, promuje dobre wzorce, wspiera współpracę między projektantami i biznesem.
IWP jest też członkiem Design Management Institute (DMI) – międzynarodowej organizacji zrzeszającej instytucje otoczenia biznesu i kultury, które działają na polu edukacji, badań i rozwoju oraz projektowania we wszystkich dziedzinach wzornictwa.
