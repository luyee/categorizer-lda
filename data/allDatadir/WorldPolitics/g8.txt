Grupa ośmiu najbardziej wpływowych państw świata (G8), (ang. Group of Eight, ros. ??????? ?????????) G8 - forum polityczno-gospodarcze zrzeszające państwa: Wielka Brytania, Francja, Niemcy, Włochy, Japonia i Stany Zjednoczone (G6, od 1975), Kanada (G7, od 1976) i Rosja (od 1997). Na szczyty G8 zapraszany jest także Przewodniczący Komisji Europejskiej, który jest przedstawicielem Unii Europejskiej. Przywódcy państw G8 spotykają się na corocznych szczytach gospodarczych i politycznych. Szczyty te są okazją do protestów organizowanych przez alterglobalistów. Lokalizacja szczytu zmienia się rotacyjnie według następującej kolejności: Francja, Stany Zjednoczone, Wielka Brytania, Niemcy, Japonia, Włochy, Kanada, Rosja. Ostatni, 37. szczyt G8 odbył się w 2011 roku w Deauville we Francji. Przyjmuje się, że w skład G8 wchodzą państwa najbardziej wpływowe i najbogatsze, co nie jest ścisłe, ponieważ nie obejmuje ona np. Chin - obecnie drugiej potęgi gospodarczej świata. Dlatego też, w celu zwiększenia reprezentatywności forum, od 2005 odbywają się spotkania określane jako G8+5, z udziałem przedstawicieli Chin, Brazylii, Meksyku, Indii i RPA. Przed zaproszeniem Rosji do składu grupy w 1997, od 1994 odbywały się spotkania po szczytach G7 z przedstawicielami Rosji, określane wówczas jako G7+1.
Należy jednocześnie wspomnieć, że G8 nie jest organizacją międzynarodową a tylko grupą państw spotykających się na szczytach gospodarczo-ekonomicznych - to z tego względu, iż nie posiada chociażby swoich stałych organów ani sformalizowanej struktury. Prezydencja w grupie obejmowana jest co roku przez kolejne państwo, które jest odpowiedzialne za organizację spotkań ministerialnych i szczytu, w którym uczestniczą szefowie państw.
Charakterystyka[edytuj]

To jedyna w swoim rodzaju instytucja kontrolowana przez osiem osób. Kraje wchodzące w skład grupy G8 stanowią zaledwie 14% ludności świata, ale dysponują jednocześnie 65% bogactwa świata. Mając pieniądze, kraje te mogą wywierać znaczący wpływ na gospodarkę i politykę światową. Grupa G8 wyznacza kierunek polityki takich instytucji globalnych, jak Bank Światowy, Międzynarodowy Fundusz Walutowy (MFW) i Światowa Organizacja Handlu (WTO).
Grupa rozpoczęła swoją działalność w gronie 6 krajów. Później została rozszerzona do 7 i w końcu 8 krajów. Spotkania grupy odbywają się nieprzerwanie od 1975 r. Ta instytucja stała się centralnym forum globalnych rządów i globalnej polityki gospodarczej.
Protesty i krytyka G8[edytuj]

W ostatnich latach przy okazji szczytów G8 odbywają się protesty społeczne. Po raz pierwszy protesty na dużą skalę odbyły się w Genui w 2001 roku, kiedy jeden z demonstrantów, działacz anarchistyczny Carlo Giuliani, został zastrzelony przez policjanta. Duże protesty także odbyły się podczas szczytu G8 w 2005 roku w Szkocji.
Jednym z argumentów wysuwanych przez krytyków G8 jest jej niedemokratyczność. Grupa nie jest odpowiedzialna przed żadną międzynarodową organizacją i nie posiada formalnego statutu. Grupa, zdaniem krytyków, podejmuje jednostronnie decyzje, które mają globalne skutki dla wszystkich. Pozostała krytyka dotyczy odpowiedzialności za problemy związane z globalizacją ekonomiczną - biedę krajów globalnego Południa przez kraje Północy, które są zdaniem krytyków, odpowiedzialne za biedę i kryzys zadłużenia krajów południa, problemy ekologiczne, koncentrację kapitału w rękach korporacji i pojedynczych osób, etc.
