Genomika – dziedzina biologii molekularnej i biologii teoretycznej (pokrewna genetyce i ściśle związana z bioinformatyką) zajmująca się analizą genomu organizmów. Głównym celem genomiki jest poznanie sekwencji materiału genetycznego oraz mapowanie genomu ale również określenie wszelkich zależności i interakcji wewnątrz genomu.
Najnowsze badania sugerują, iż za pomocą genomiki możliwe jest wykrycie u człowieka podatności na poszczególne choroby. Przy pomocy tej metody diagnozowania może się znacznie poprawić statystyka wyleczonych chorób, a nawet zapobiegania ich rozwojowi. [potrzebne źródło]
Genomika a genetyka[edytuj]

W odróżnieniu od genetyki genomika obejmuje ogół zjawisk genetycznych całościowo i przy pomocy biologii teoretycznej (głównie bioinformatyki) stara się określić i opisać wszystkie zależności tych zjawisk oraz wpisać je w ogół procesów metabolicznych żywego organizmu. Genomika wraz z proteomiką, metabolomiką i transkryptomiką stanowią główny trzon bioinformatyki.
Najbardziej uniwersalny podział genomiki i dziedzin pokrewnych obejmuje:
genomika funkcjonalna (poznanie funkcji wszystkich genów w genomie)
genomika strukturalna (poznanie sekwencji i jej wstępny opis)
genomika teoretyczna (ogólne prawa rządzące genomami)
genomika porównawcza (ewolucja genomów)
genomika indywidualnych różnic (zmienność międzyosobnicza genomów tego samego gatunku)
