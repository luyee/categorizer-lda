StarCraft (skrót SC) – strategiczna gra czasu rzeczywistego stworzona przez studio Blizzard Entertainment. Jest to pierwsza część serii, która została wydana w 1998. Jej kontynuacja, StarCraft II: Wings of Liberty, ukazała się w 2010.
Pierwsza wersja została wydana dla systemu Microsoft Windows w 1998. Wersja na Mac OS pojawiła się rok później, a port na konsolę Nintendo 64 ujrzał światło dzienne w 2000. Główny wątek fabularny dotyczy konfliktu pomiędzy trzema galaktycznymi rasami: Terranami (wywodzących się od ludzi wygnanych z Ziemi), Zergami (szybko rozmnażającymi się insektoidami) oraz Protosami (zaawansowanymi technologicznie wojownikami, posiadającymi zdolności psioniczne).
StarCraft stał się najbardziej kasową grą komputerową 1998 roku[1] oraz wygrał nagrodę Origins Award dla najlepszej gry komputerowej roku[2]. StarCraft sklasyfikowany został na 7. miejscu na liście najlepszych 100 gier wszech czasów stworzonej przez portal IGN, a także otrzymał nagrodę Star of the Walk of Game w amerykańskim Metreonie k. San Francisco, za popchnięcie gatunku gier RTS w kierunku szybkiego rozwoju.
Dziewięć i pół miliona sprzedanych kopii (łącznie z dodatkiem StarCraft: Brood War)[3] czynią StarCrafta jedną z najlepiej sprzedających się gier komputerowych w historii; gra jest szczególnie popularna w Korei Południowej, gdzie profesjonalni gracze oraz drużyny biorą udział w meczach, utrzymując się dzięki sponsorowaniu, a także konkurują w pokazowych meczach telewizyjnych[4].
Spis treści  [ukryj] 
1 Cel gry
2 Fabuła
3 Tryb wielu graczy
3.1 Rodzaje meczów w trybie multiplayer
3.2 Mapy Use Map Settings
4 Jednostki
4.1 Zerg
4.2 Terran
4.3 Protoss
5 Zobacz też
6 Linki zewnętrzne
7 Przypisy
Cel gry[edytuj]

Podstawowym celem gry jest wyeliminowanie wszystkich przeciwników (wyjątek stanowi kampania oraz niektóre gry typu UMS). W tym celu należy zdobyć kontrolę nad odpowiednią ilością minerałów oraz gazu, które są w grze zasobami niezbędnymi do rozbudowy bazy, konstrukcji jednostek bojowych, a także wprowadzaniu różnorodnych ulepszeń jednostek i budynków. Kryształy zbierane są bezpośrednio ze złóż w ziemi i są wydobywane masowo przez robotników (odpowiednich dla każdej rasy), natomiast gaz musi być najpierw odpowiednio przetworzony w specjalnym budynku i jest wydobywany tylko przez jednego robotnika naraz.
Gracze mogą kontrolować ograniczoną liczbę jednostek - nie może przekroczyć 200, gdyż jest to limit nałożony przez programistów. Wyjątek stanowią niektóre misje kampanii, gdzie gracz ma możliwość kontrolowania dwóch baz różnych ras (podczas gry Protossami w dodatku Brood War można grać wszystkimi trzema rasami przy użyciu zdolności jednostki Dark Archona - Mind Control. Wtedy też można mieć więcej niż 200 jednostek, gdyż limit jest liczony osobno dla każdej rasy kontrolowanej przez gracza).
Każda jednostka w grze jest unikatowa - żadna nie ma swojego odpowiednika u innej rasy. Twórcy gry starali się zrównoważyć szanse wszystkich stron konfliktu i dzięki temu gra jest niezwykle wymagająca, gdyż jego jedyną przewagą nad przeciwnikiem są umiejętności, które musi rozwijać (zarówno w skali "mikro" jak i "makro", a więc umiejętności szybkiego i trafnego wydawania poleceń, poruszania się, budowania, itd.).
Gracze zazwyczaj rozpoczynają grę z czterema robotnikami (są to SCV u Terran, Drones u Zergów i Probes u Protossów), jednym budynkiem głównym, w którym produkowani są robotnicy, oraz 50 jednostkami minerałów wystarczającymi na zakup jednego robotnika. Wyjątkiem są gry UMS (ang. Use Map Settings), gdzie gracze zaczynają z częściowo rozbudowanymi bazami. Mapy takie zawierają często różne zdarzenia (ang. triggers), które często uaktywniają się dopiero w trakcie gry.
Fabuła[edytuj]

W fabule gry występuje wiele wątków i zwrotów akcji, przeplatanych animowanymi przerywnikami filmowymi. W trybie pojedynczego gracza do rozegrania są trzy kampanie, po jednej dla każdej z ras. Fabuły poszczególnych kampanii są ze sobą ściśle powiązane, tak że rozegranie ich we właściwej kolejności ukazuje spójny i ciągły scenariusz, choć odkrywany i przedstawiany za pomocą fragmentów filmowych z perspektyw poszczególnych ras.
W pierwszej części gracz wciela się w rolę dowódcy wojsk Konfederacji Terran, szybko jednak przechodzi na stronę quasi-partyzanckiej organizacji o nazwie Sons of Korhal, której dowódcą jest Arcturus Mengsk. Jest to początek wielkiego konfliktu pomiędzy trzema rasami występującymi w StarCrafcie.
W drugiej kampanii gracz zostaje jednym z "Cerebrates", dowódców poszczególnych rojów Zergów, podlegających bezpośrednio nadrzędnemu umysłowi, Overmindowi. Zostaje tu rozwinięty wątek walki pomiędzy Zergami a Protossami, który trwa praktycznie do końca podstawowej wersji gry.
Trzeci epizod zostaje poświęcony rasie Protossów. Tym razem gracz zostaje jednym z nowych Egzekutorów (ang. Executor), który ma zastąpić Tassadara, oskarżonego przez Konklawe (forma rządu Protossów) o współpracę z Dark Templarami, którzy zostali wygnani dawno temu z rodzimej planety Protossów, Aiur. Trzecia kampania kontynuuje wątki rozpoczęte wcześniej, a także ukazuje głębokie podziały i różnice, jakie są zakorzenione w społeczeństwie Protossów, z którymi muszą sobie poradzić w obliczu nadchodzącego niebezpieczeństwa.
Tryb wielu graczy[edytuj]

Gra w sieci lokalnej możliwa jest za pośrednictwem protokołów TCP/IP oraz IPX (maksymalnie ośmiu graczy) lub przez modem (dwóch graczy jednocześnie).
Ponadto, tryb multiplayer oferuje rozgrywki na jednym z czterech serwerów Battle.net (Europa, Azja i dwa w Ameryce Północnej). Gra na Battle.net jest nieodpłatna, a każdy z serwerów posiada osobny ranking graczy. We wszystkich trybach dla wielu graczy istnieje możliwość gry drużynowej. W tym trybie nie da się zaatakować gracza z własnej drużyny (wyjątkiem jest tzw. splash damage), natomiast nie ma możliwości przekazywania surowców sojusznikom.
Obecnie najwyższy poziom prezentują zawodnicy koreańscy, z których wielu zyskało status graczy profesjonalnych (ang. pro gamers). Poza Koreą działają również inne prywatne ligi graczy (ang. ladders), takie jak iCCup, czy WGTour. Gra się w nich na zestawie wcześniej opublikowanych map. Ligi takie mają często swoje prywatne serwery, które mają za zadanie zapewniać uczciwą rywalizację pomiędzy zawodnikami.
Począwszy od wersji 1.08, gracze mają możliwość zapisywania powtórek swoich rozgrywek, które potem mogą być odtwarzane w formie filmowej przy użyciu dowolnej kopii gry. Umożliwia to m.in. studiowanie taktyk innych graczy. Fani stworzyli przy tym wiele aplikacji (np. BWChart), które mają za zadanie analizę powtórek i tworzenie na ich podstawie statystyk rozgrywki. Zawierają one takie informacje jak liczba wykonanych akcji na minutę (APM), kolejność budowania i trenowania jednostek, itp.
Rodzaje meczów w trybie multiplayer[edytuj]
Melee - każdy na każdego, istnieje możliwość zawarcia sojuszu, oraz wspólnego widoku
Free for all - każdy na każdego, nie ma możliwości zawarcia sojuszu, ani wspólnego widoku
Top vs bottom - gra drużynowa, jest możliwość rozwiązania początkowego sojuszu
One on One - pojedynek, nie ma możliwości zawarcia sojuszu, ani wspólnego widoku
Ladder - gry ligowe, na takich samych zasadach jak Free for All, obecnie niedostępne
Capture the flag - każdy gracz otrzymuje flagę, jeżeli przeciwnik ją „ukradnie” (może to zrobić tylko robotnikiem) i doprowadzi do swojej bazy, powoduje to zniszczenie wszystkich budynków i jednostek przeciwnika
Greed - zasady takie jak w Melee, o zwycięstwie decyduje uzbieranie określonej liczby minerałów
Slaughter - kiedy czas rundy dobiegnie końca wygrywa gracz z największą liczbą zabitych jednostek
Team melee - gra typu melee, jednym graczem sterują dwie lub więcej osób
Team capture the flag - capture the flag, jednym graczem sterują dwie lub więcej osób
Sudden Death - gracz przegrywa, gdy straci swój pierwszy budynek
Use map settings - gry prowadzone według ustawień mapy, mogą mieć bardzo zróżnicowany charakter
Mapy Use Map Settings[edytuj]
W StarCrafcie bardzo popularne[potrzebne źródło] są mapy Use Map Settings (ang. według ustawień mapy, skrót: UMS), tworzone przez graczy. Już na początku gry mogą się na nich znajdować budynki oraz jednostki różnych ras. W mapach takich istnieją zdarzenia (ang. triggers). Rozgrywka na mapach Use map settings zdecydowanie różni się od zwykłego meczu. Oto podstawowe typy map UMS:
Defence - Aby wygrać, należy chronić „bazę” gracza przed przedostaniem się jednostek wroga (najczęściej komputera) do niej, na kolejnych coraz trudniejszych poziomach. Jednostki kupuje się za surowiec zdobyty za przejście poziomu.
Madness - Jednostki cały czas tworzą się w określonej strefie, trzeba nimi pokonać wrogów. Istnieją 3 podtypy madnessów:
Klasyczny Madness,
Evolves - co określoną liczbę zabić (kills) gracz otrzymuje awans na następny poziom i tworzone są lepsze jednostki,
Zone Control - co określoną liczbę zabić (kills) gracz otrzymuje możliwość przejęcia nowej strefy, w której są również tworzone jednostki tak jak w pierwotnej strefie.
Jednostki[edytuj]

Zerg[edytuj]
Drone - wydobywa minerały i gaz, ewoluuje w budynki. Potrafi też bardzo słabo atakować.
Overlord - jednostka powietrzna, zwiększa limit populacji. Po ulepszeniach potrafi transportować inne jednostki naziemne. Jest także detektorem (wykrywa niewidzialne jednostki).
Zergling - lekka jednostka naziemna atakująca pazurami, bardzo słaba w pojedynkę. Bardzo skuteczna w dużych grupach. Z jednej larwy wykluwają się dwa Zerglingi.
Hydralisk - średnia jednostka lądowa, atakuje zarówno jednostki lądowe jak i powietrzne. Potrafi ewoluować w Lurkera.
Mutalisk - średnia jednostka latająca, atakująca za pomocą "Glave Wurm". Jego atak odbija się od celu, raniąc maksymalnie do trzech wrogich jednostek. Może ewoluować w Guardiana lub Devourera.
Scourge - samobójcza jednostka latająca. Tak jak w przypadku Zerglingów, z jednej larwy powstają dwie jednostki.
Queen - jednostka powietrzna. Nie atakuje, lecz posiada specjalne zdolności: Ensnare (spowalnia szybkość przemieszczania i ataku jednostek, a także odkrywa niewidzialne jednostki), Spawn Broodling (niszczy wybraną jednostkę, z której potem wykluwają się dwa Broodlingi), Infest Command Center (infekuje Centrum Dowodzenia Terran) i Parasite (zakaża jednostkę wroga pasożytem, dzięki któremu widać ją cały czas na mapie, tak samo jak własną jednostkę).
Ultralisk - ciężka jednostka naziemna, atakuje jedynie z bliska. Jest najdroższa ze wszystkich jednostek Zergów.
Defiler - jednostka naziemna. Nie atakuje, jednak posiada, podobnie jak Królowa, pewne zdolności: Plague (zakaża jednostki na wybranym terenie, odbierając im 25 punktów życia na sekundę, maksymalnie do 300. Zdolność ta nie zabija), Consume (zjadanie własnych jednostek w celu pozyskania energii) i Dark Swarm (ochrona jednostek naziemnych przed atakami z dystansu, z wyjątkiem splash damage).
Lurker - ciężka jednostka lądowa, ewoluuje z Hydraliska. Atakuje jedynie po uprzednim zakopaniu, wypuszczając spod ziemi szereg kolców. Nie może atakować jednostek latających, jest skuteczny szczególnie w walce z piechotą i w obronie, szczególnie w wąskich miejscach.
Guardian - ciężka jednostka powietrzna, ewoluuje z Mutaliska. Jest stosunkowo powolny i nie atakuje jednostek powietrznych. Potrafi jednak mocno atakować jednostki naziemne z dalszych odległości.
Devourer - ciężka jednostka powietrzna, kolejna ewolucja Mutaliska. W przeciwieństwie do Guardiana, atakuje wyłącznie jednostki powietrzne przy pomocy kwasu, który spowalnia szybkostrzelność wrogich jednostek (po trafieniu rozpryskuje się na jednostki obok) oraz obniża skuteczność obrony. W przeciwieństwie do Guardiana jest dość szybki.
Broodling - najsłabsza spośród jednostek Zergów, tworzona przez Królową za pomocą zdolności Spawn Broodling. Ma ograniczony czas życia.
Infested Terran - samobójcza jednostka naziemna. Powstaje w Infested Command Center (efekt zdolności Królowej). Dysponuje potężnym ładunkiem wybuchowym, który zadaje aż 500 punktów obrażeń atakowanej jednostce.
Terran[edytuj]
SCV - robotnik Terran - buduje budynki, wydobywa minerały oraz gaz Vespene. Wyróżnia go nieco wyższa ilość punktów życia niż robotnicy w rasach Zergów i Protossów. Dodatkowo dwa SCV potrafią siebie nawzajem "leczyć". Wykorzystywany także do naprawy budynków i pojazdów mechanicznych (w tym i floty)
Marine - podstawowa jednostka piechoty terrańskiej, uzbrojona w karabin Gaussa. Jest niezbyt żywotna, dlatego przy Marine'ach zwykle czuwają Medycy wprowadzeni w dodatku BroodWar. Atakuje cele naziemne i powietrzne, a powstaje w Barracks.
Firebat - kolejna jednostka piechoty Terrańskiej, atakuje za pomocą miotacza ognia. Nie atakuje celów powietrznych. Jego broń ma mały zasięg, ale obejmuje kilka pól, więc Firebat może objąć swoim płomieniem niewielki oddział wrogich jednostek. Powstaje w Barracks.
Ghost – jednostka naznaczona szczególną mocą umysłową, którą może swobodnie manipulować. Posiada dwie przydatne zdolności – „Cloak” pozwala mu ukryć się przed jednostkami wroga na jakiś czas (w zależności od ilości energii), jest wtedy widoczny tylko jeśli w pobliżu znajduje się detektor; „Lockdown” unieruchamia mechaniczną jednostkę na 60 sekund. Dodatkowo Ghost może nakierować pocisk nuklearny. Powstaje w Barracks.
Medic – leczy piechotę Terran i inne jednostki biologiczne. Medycy pojawiają się w dodatku Brood War i od tego czasu są niemal niezbędną jednostką w oddziałach lądowych Terran. Oprócz leczenia, medyk może oślepić flarą wrogą jednostkę bądź wyleczyć przyjazną jednostkę z jakiegoś negatywnego efektu (np. Lockdown, Ensnare, Plague). Powstaje w Barracks.
Vulture - po dokonaniu ulepszeń najszybsza jednostka w całej grze. Można ją wyposażyć w Spider Mines (miny pajęcze), które po wykryciu przeciwnika automatycznie wybuchają. Dodatkowo mina ma swój własny detektor. Vulture jest dobrą jednostką do patrolowania terenu. Ich granaty są wyjątkowo skuteczne przeciwko piechocie. Atakują jedynie jednostki naziemne, a powstają w Factory.
Siege Tank - czołg z dwiema lufami o dużym zasięgu. Można u nich wynaleźć tryb oblężniczy - czołg wówczas przytwierdza się do ziemi, a jego lufy zmieniają się w potężne działo, o dużo większym zasięgu i mocy. Zadaje obrażenia typu splash – jego trafienie zadaje obrażenia nie tylko jednej jednostce, lecz na pewnym obszarze. Czołg jest przydatny tak w ataku, jak i w obronie, ponieważ potrafi atakować wrogie struktury obronne bez narażania się na ataki. Powstaje w Factory.
Goliath - dwunożny korpus cybernetyczny. Jest wielofunkcyjny - za pomocą karabinów naziemnych niszczy naziemne jednostki zadaje obrażenia dwukrotnie większe od Marines. Dodatkowo, wyposażony jest w rakiety Hellfire, którymi atakuje jednostki powietrzne. Najlepsza naziemna jednostka przeciw-powietrzna. Powstaje w Factory.
Wraith - podstawowa jednostka powietrzna Terran. Statek ten jest przeznaczony głównie do ataków na cele powietrzne (i sprawdza się przy tym znakomicie). Atakuje też jednostki naziemne, ale jego laser jest wtedy słaby i powolny. Dodatkowo Zjawę można wyposażyć w pole maskujące (cloak) - jest wówczas idealna do zwiadu w obozie wroga, patrolowania oraz niszczenia floty przeciwnika, w której nie ma detektorów. Stanowi przydatną obstawę dla innych jednostek latających. Powstaje w Starport.
Dropship - szybki statek powietrzny przeznaczony do transportu wojska. Mieści do 8 żołnierzy piechoty, 4 Vulture'y/Goliathy lub 2 Siege Tanki. Pozwala np. zaatakować wroga na tyłach bazy, gdzie jego obrona jest przeważnie słabsza. Powstaje w Starport.
Science Vessel – wielofunkcyjna orbitalna stacja badawcza - wykrywa niewidzialne jednostki (detector), a także może je spowić radioaktywną chmurą Irradiate (niszczycielską dla biologicznych jednostek), zwiększyć obronę jednostki za pomocą Defensive Matrix (jednostka jest chroniona tarczą ochronną, a po odebraniu dużej ilości obrażeń tarcza znika), a także wystrzelić EMP Shockwave - neutralizuje ona osłony Protossów i pozbawia energii wszystkie jednostki, które ją miały (np. Ghost). Powstają w Starport.
Battlecruiser – mocno opancerzony latający krążownik. Jego laser niszczy jednostki naziemne i powietrzne, lecz jednostka jest powolna i droga. Battlecruiser posiada działo Yamato - ma ono bardzo daleki zasięg i jest zabójcze dla opancerzonych jednostek i budynków, lecz nie zadaje obrażeń splash, przez co jest słabo skuteczna przeciwko piechocie. Battlecruiser jako jedyna jednostka może przetrwać atak nuklearny. Powstaje w Starport.
Valkyrie – fregata skuteczna przeciwko grupie słabo-opancerzonych jednostek powietrznych. Wystrzeliwuje do 8 rakiet Halo, które działają na niewielkim obszarze, lecz niewielka grupa Valkirii może zniszczyć dużo większe siły lotnicze. Nie potrafią atakować jednostek naziemnych. Powstają w Starport.
Protoss[edytuj]
Probe - cybernetyczna sonda, robotnik Protossów. Otwiera teleport dla budynków, które teleportują się następnie same, ale muszą one stanąć w obrębie energii PSI, którą generuje Pylon.
Zealot - podstawowa jednostka Protossów, powstaje w Gateway. Dosyć droga (kosztuje 100 minerałów), ale silna - jego psioniczne ostrza szybko zabijają wrogie jednostki, atakuje tylko w bezpośrednim starciu.
Dragoon - zmarły Zealot, który zgodził się na umieszczenie w cybernetycznym korpusie, przypominającym pająka, dzięki utrzymaniu w lodowatej temperaturze. Miota kule energii zarówno w jednostki lądowe i latające, ze swojej broni zwanej Phase Disruptorem. Powstaje w Gateway.
High Templar - nie potrafi atakować bezpośrednio, za to posiada specjalne umiejętności. Może sprowadzić morderczą burzę psioniczną na wrogów, stworzyć iluzję różnych jednostek, a dzięki połączeniu dwóch Templariuszy można stworzyć Archona. Powstaje w Gateway.
Archon - powstaje z połączenia dwóch Wysokich Templariuszy, nie posiada jednak ich specjalnych zdolności. Zadaje obrażenia typu splash (jednostki wokół atakowanej odnoszą obrażenia). Posiada osłony plazmowe, które łatwo jest odzyskać poprzez Shield Battery, co jednak czyni je podatnymi na ataki EMP Shockwave terrańskiego Science Vessela odbierające im powłokę i pozostawiające 10 punktów życia.
Dark Templar- Jednostki te są permanentnie niewidzialne. Są mało wytrzymali i szybko giną, gdy znajdą się w pobliżu detektora wroga. Idealni do ataków na bazę, w której nie ma detektora.
Dark Archon - powstały z połączenia dwóch Mrocznych Templariuszy. Nie może atakować, ale ma specjalne umiejętności, pozwalające mu przejąć kontrolę nad wrogą jednostką, ogłuszyć jednostki organiczne i przemienić energię wrogiej jednostki w obrażenia.
Scout - myśliwiec Protosski. Służy do ataków na jednostki powietrzne. Po specjalnym ulepszeniu jest drugą, po Vulture, najszybszą jednostką w grze. Powstaje w Stargate.
Carrier - wielki lotniskowiec, na którego pokładzie znajduje się do ośmiu małych statków, Interceptorów. Kilka takich lotniskowców na polu bitwy wprowadza wielki zamęt i często przesądza o wygranej. Produkowany w Stargate.
Arbiter - bardzo droga i wolno budująca się jednostka. Ma słabą broń, ale za to szereg specjalnych umiejętności - pole maskujące każdą jednostkę znajdującą się pod nią, teleportację jednostek oraz czasowe zamykanie jednostek w niezniszczalnych krystalicznych klatkach. Produkowana w Stargate. Jest jedyną jednostką u Protossów kierowaną przez przedstawiciela kasty "Judicators".
Corsair - ci "piraci" mają w swoim wyposażeniu sieć blokującą atak jednostek naziemnych oraz struktur obronnych, lecz jednostki mogą wyjść z pola działania sieci. Ma też broń przeciwpowietrzną. Zadaje obrażenia typu splash (jednostki wokół atakowanej otrzymują obrażenia), dzięki czemu jest skuteczna przeciwko dużym skupiskom wrogiej floty. Budowany w Stargate.
Shuttle - transportowiec. Po wynalezieniu odpowiedniego ulepszenia staje się najszybszym transportowcem w grze. Powstaje w Robotics Facility.
Reaver - wielki, powolny, larwopodobny robot. Miota potężne kule zwane Skarab Bomb, niszczycielskie dla dużych skupisk jednostek oraz budynków, ponieważ posiada atak typu splash. Pozostawiony bez obstawy szybko ginie z uwagi na swoją powolność. Powstaje w Robotics Facility.
Observer - mały, latający robot. Permanentnie niewidzialny, posiada detektor co czyni go doskonałym zwiadowcą w obozie wroga. Jest mały i łatwo go zniszczyć, gdy zostanie odkryty. Jest szybki i ma duży zasięg widzenia po dokonaniu ulepszeń. Powstaje w Robotics Facility.
