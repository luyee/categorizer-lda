Analiza finansowa jest obok analizy techniczno-ekonomicznej elementem analizy ekonomicznej, będącej filarem analizy działalności przedsiębiorstwa. Zadaniem analizy finansowej jest dostarczenie informacji o wynikach i sytuacji finansowej przedsiębiorstwa, niezbędnych w procesie zarządzania oraz wykorzystywanych przez otoczenie przedsiębiorstwa: kredytodawców, kontrahentów, inwestorów, audytorów, urzędy statystyczne itp.
W zakres analizy finansowej wchodzą: analiza sprawozdań finansowych, ustalenie i ocena przepływów pieniężnych, analiza czynników kształtujących wynik finansowy, ustalenie sytuacji finansowej przedsiębiorstwa, w szczególności odnośnie: płynności, zadłużenia, aktywności, obrotowości, efektywności etc.
Analiza finansowa realizowana jest głównie na podstawie danych ilościowych i obejmuje ocenę oraz interpretację: relacji między wielkościami ekonomicznymi oraz zmiany w czasie tych wielkości i relacji między nimi. Źródłem danych są przede wszystkim materiały ewidencyjne: sprawozdania finansowe, dane księgowe, kalkulacje, wyniki poprzednich analiz oraz inne dokumenty obrazujące działalność przedsiębiorstwa. W analizie finansowej korzysta się również z innych materiałów, jak: protokoły zarządu, protokoły pokontrolne, informacje pochodzące z wywiadów, a także materiały zewnętrzne, informujące o otoczeniu przedsiębiorstwa. Rzetelność wyników analizy jest uzależniona od prawdziwości danych, będących jej podstawą. Wiarygodność danych może bowiem nie być zachowana bądź w wyniku celowych działań, mających na celu zafałszowanie faktycznej kondycji finansowej, bądź na skutek nieumyślnej pomyłki[1].
Wyniki analizy finansowej nie mogą być interpretowane swobodnie, bez właściwej bazy odniesienia, którą mogą stanowić: wielkości oczekiwane, wielkości z poprzednich okresów, wielkości średniobranżowe i obowiązujące standardy. Podstawę wnioskowania stanowią odchylenia od wzorców, z uwzględnieniem uwarunkowań i otoczenia, w których działa przedsiębiorstwo. Porównywane wartości muszą być jednorodne i wyrażać ten sam sens ekonomiczny. W przypadku braku możliwości bezpośredniego zestawienia danych, należy doprowadzić do ich porównywalności, poprzez wyeliminowanie różnic:
metodologicznych, wynikających ze zmian w sposobie liczenia wielkości ekonomicznych,
finansowych, mogących powstać wskutek zmian stawek, taryf, składek, cen etc.,
organizacyjnych, będących wynikiem restrukturyzacji, podziału lub połączenia przedsiębiorstw,
lub rzeczowych, mających swoje podłoże w zmianie przedmiotu lub zakresu działalności.
Z uwagi na metodologię analiza finansowa dzieli się na:
analizę wstępną,
analizę wskaźnikową,
analizę mierników syntetycznych.
Spis treści  [ukryj] 
1 Analiza wstępna
1.1 Analiza pionowa i pozioma
1.2 Określenie źródeł finansowania majątku
1.3 Badanie struktury kapitałowo-majątkowej
1.4 Wycena bilansowa
2 Analiza wskaźnikowa
3 Analiza mierników syntetycznych
4 Zobacz też
5 Przypisy
6 Bibliografia
7 Linki zewnętrzne
Analiza wstępna[edytuj]

W ramach analizy wstępnej sprawozdań finansowych przeprowadza się[1]:
analizę pionową i poziomą,
określenie źródeł finansowania majątku,
badanie struktury kapitałowo-majątkowej,
wycenę bilansową.
Analiza pionowa i pozioma[edytuj]
W ramach analizy pionowej ustala się udział procentowy badanej wartości w wartości zagregowanej, np. w przypadku badania bilansu - udział aktywów trwałych w aktywach ogółem. Pozwala ona określić główne obszary zaangażowania przedsiębiorstwa. Z natury rzeczy analiza pionowa wykonywana jest każdorazowo w ramach jednego dokumentu sprawozdawczego, dla jednego okresu. Analiza pionowa wykorzystywana jest szerzej w analizie wskaźnikowej.
Analiza pozioma pozwala ocenić zmiany zachodzące w przedsiębiorstwie - szczególną rolę odgrywa w niej badanie dynamiki wielkości finansowych, m.in. sprzedaży, kosztów, wartości środków trwałych, zobowiązań długoterminowych etc. W ramach analizy poziomej ocenia się zmianę poszczególnych wartości liczbowych w czasie, każdorazowo w ramach jednego dokumentu, dla wielu (co najmniej dwóch) następujących po sobie okresów.
Określenie źródeł finansowania majątku[edytuj]
W przypadku określania źródeł finansowania majątku wyznacza się i interpretuje wielkości kapitałów: własnego, stałego i obrotowego netto.
Kapitał własny jest różnicą między wielkością pasywów ogółem, a zobowiązaniami ogółem i zalicza się do niego m.in. udziały lub akcje właścicieli, wyniki finansowe przedsiębiorstwa oraz kapitały zapasowe i rezerwowe. Kapitał własny to środki będące własnością przedsiębiorstwa, które w założeniu mają przynosić dochód w postaci wartości dodanej.
Kapitał stały, zwany inaczej kapitałem długoterminowym, stanowi sumę kapitału własnego oraz zobowiązań długoterminowych, które interpretuje się jako długoterminowe zaangażowanie kapitałów obcych w działalność przedsiębiorstwa[2].
Kapitał obrotowy netto, zwany inaczej kapitałem pracującym, jest różnicą między kapitałem stałym, a aktywami trwałymi. Kapitał ten mniejszy od zera oznacza, że część aktywów trwałych przedsiębiorstwa finansowana jest przez kapitały inne niż stałe, a więc krótkoterminowe. Sytuacja taka świadczy o problemach w zakresie płynności finansowej przedsiębiorstwa[1].
Metoda kalkulacji kapitałów[1]
Pasywa ogółem
–	Zobowiązania ogółem
=	Kapitał własny
+	Zobowiązania długoterminowe
=	Kapitał stały
–	Aktywa trwałe
=	Kapitał obrotowy netto
Badanie struktury kapitałowo-majątkowej[edytuj]
W ramach badania struktury kapitałowo-majątkowej wyznacza się i interpretuje pięć wskaźników[1].
Wskaźnik pokrycia aktywów trwałych kapitałem własnym
kapitał własny	 ×100%
aktywa trwałe
Wskaźnik ten informuje o stopniu, w jakim kapitał własny pokrywa aktywa trwałe. Zgodnie z jedną z zasad bilansowych, kapitał własny powinien wystarczać na sfinansowanie aktywów trwałych, co oznacza, że wskaźnik ten powinien przyjmować wartość co najmniej równą 100%[1]. Wartość tego wskaźnika poniżej normy świadczy o finansowaniu części majątku przedsiębiorstwa przez kapitały obce, co choć nie stanowi bezpośrednio o niekorzystnej sytuacji finansowej przedsiębiorstwa, powinno być ocenione, z uwzględnieniem innych informacji, jako czynnik zwiększający ryzyko wystąpienia takiego zagrożenia.
Wskaźnik pokrycia aktywów trwałych kapitałem stałym
kapitał stały	 ×100%
aktywa trwałe
Wskaźnik ten informuje o stopniu finansowania aktywów trwałych przez kapitał stały. Wielkość tego wskaźnika poniżej 100% oznacza, że kapitał stały nie wystarcza do finansowania majątku trwałego przedsiębiorstwa, a więc jest on finansowany również przez kapitały obce krótkoterminowe. Przy prawidłowo prowadzonej polityce finansowej kapitał stały powinien przekraczać wartość majątku trwałego, zapewniając także finansowanie środków obrotowych. W przeciwnym wypadku przedsiębiorstwo może stanąć w obliczu niemożności bieżącego regulowania zobowiązań[3].
Wskaźnik pokrycia aktywów obrotowych kapitałem krótkoterminowym
kapitał krótkoterminowy	 ×100%
aktywa obrotowe
Wskaźnik ten informuje o stopniu pokrycia aktywów obrotowych kapitałem krótkoterminowym, tj. zobowiązaniami bieżącymi. Jeżeli kapitał krótkoterminowy w pełni pokrywa majątek obrotowy, wówczas zachowana jest złota reguła bilansowania w stosunku do obrotowych składników majątku[3].
Udział kapitału obrotowego netto w finansowaniu aktywów ogółem
kapitał obrotowy netto	 ×100%
aktywa ogółem
Wskaźnik informuje o tym, jaką część aktywów ogółem finansuje kapitał obrotowy netto. Im większy jest jego dodatni udział, tym w przedsiębiorstwie występuje większe zabezpieczenie płynności[1].
Wskaźnik udziału kapitału obrotowego netto w finansowaniu aktywów obrotowych
kapitał obrotowy netto	 ×100%
aktywa obrotowe
Ten wskaźnik informuje o pokryciu aktywów obrotowych przez kapitał obrotowy netto. Wskaźnik ten służy do uszczegółowienia wskaźnika udziału kapitału obrotowego netto w finansowaniu aktywów ogółem.
Wycena bilansowa[edytuj]
Wycena bilansowa przedsiębiorstwa, ostatni element wstępnej analizy dokumentów sprawozdawczości finansowej, polega na określeniu jego wartości. W analizie finansowej proponuje się zastosować wyznaczenie wartości likwidacyjnej przedsiębiorstwa zgodnie z formułą Wilcoxa[1]. Formuła ta nazywana jest również wzorem Wilcoxa na prognozę bankructwa (Wilcox’s Gambler’s - Ruin Prediction Formula) i stosowana jest przez instytucje kredytowe do oceny wypłacalności przedsiębiorstwa[4].
Formuła Wilcoxa[1]
100% wartości środków płatniczych
+	  70% wartości księgowej zapasów
+	  50% wartości księgowej pozostałych aktywów
–	100% wartości zobowiązań krótkoterminowych
–	100% wartości zobowiązań długoterminowych
=	Wartość likwidacyjna przedsiębiorstwa
Analiza wskaźnikowa[edytuj]

 Osobny artykuł: Analiza wskaźnikowa.
Analiza wskaźnikowa jest rozwinięciem wstępnej analizy sprawozdań finansowych. Analiza ta przedstawia relacje określonych wielkości finansowych, istotnych z punktu widzenia ich wzajemnych związków.
Wyznaczone wielkości wskaźników oceniane są indywidualnie, w kontekście otoczenia przedsiębiorstwa, poprzez przyrównanie do ustalonych norm, wyrażonych przedziałami wartości lub wartościami brzegowymi, a także poprzez ich analizę poziomą, kiedy ocenia się zmianę tych wskaźników w kolejnych okresach, w tym w szczególności tendencję tych zmian.
Przy konstruowaniu wskaźników ważne jest uwzględnienie istotnej różnicy między bilansem, który obrazuje stan finansów przedsiębiorstwa na dzień sporządzenia oraz rachunkiem zysków i strat, który prezentuje dane za okres poprzedzający dzień bilansowy. Przy konstruowaniu wskaźników składających się z wielkości pochodzących z obu tych dokumentów, należy wziąć wprost wartość z rachunku zysków i strat oraz średnią arytmetyczną wartości z dnia otwarcia i dnia zamknięcia bilansu.
Analiza wskaźnikowa pozwala ustalić sytuację finansową przedsiębiorstwa w zakresie[1]:
płynności,
aktywności,
zadłużenia,
efektywności,
oceny rynkowej wartości akcji i kapitału.
Analiza mierników syntetycznych[edytuj]

 Osobny artykuł: Analiza mierników syntetycznych.
Analiza wskaźnikowa dysponuje ponad 100 różnorodnymi wskaźnikami, obejmującymi wszystkie obszary działania przedsiębiorstwa. Takie bogactwo warsztatu analitycznego sprawia, że analiza ta, nawet uproszczona, jest czasochłonna i może powodować trudności interpretacyjne. Aby usprawnić ocenę sytuacji finansowej przedsiębiorstw opracowano więc mierniki syntetyczne, zapewniające[2]:
uproszczenie procesu oceny,
przyspieszenie wydawania opinii,
kompatybilność porównań różnych przedsiębiorstw,
zgodność ocen,
uwzględnienie wielu obszarów działalności przedsiębiorstwa.
Mierniki te znalazły zastosowanie w:
analizie fundamentalnej przedsiębiorstw,
przy podejmowaniu decyzji o fuzjach lub akwizycji przedsiębiorstw,
przy ocenie zdolności kredytowej,
przy podejmowaniu decyzji inwestycyjnych,
jako systemy wczesnego ostrzegania przed upadłością.
W przeciwieństwie do analizy wstępnej i wskaźnikowej, analiza mierników syntetycznych umożliwia ocenę sytuacji finansowej przedsiębiorstwa nie tylko w przeszłości. Niektóre ze stosowanych w tej analizie modeli umożliwiają również oszacowanie, jak ta sytuacja będzie się kształtowała w przyszłości.
