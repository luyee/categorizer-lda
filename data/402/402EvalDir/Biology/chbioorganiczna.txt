Chemia bioorganiczna – dyscyplina naukowa łącząca ze sobą elementy chemii organicznej oraz biochemii. Podstawową różnicą pomiędzy chemią bioorganiczną a biochemią są cele tych dwóch dyscyplin naukowych. Biochemia (a także pokrewne nauki, takie jak biologia molekularna) koncentruje się na wykorzystaniu chemii w celu zrozumienia procesów biologicznych na poziomie molekularnym. Natomiast głównym celem chemii bioorganicznej jest wykorzystanie zdobyczy chemii organicznej w celu tworzenia nowych biomolekuł (lub modyfikacji już istniejących)[1].
Przedmiot badań[edytuj]

Główne obszary badań tej dyscypliny to:
synteza i badanie właściwości związków chemicznych występujących w żywych organizmach, ze szczególnym uwzględnieniem:
aminokwasów, oligopeptydów, białek i ich pochodnych
nukleozydów, nukleotydów, oligonukleotydów i ich pochodnych
alkaloidów
wprowadzanie modyfikacji chemicznych do już istniejących białek w celu nadania im nowych właściwości (np: tworzenie przeciwciał o własnościach katalitycznych lub projektowanie bardziej efektywnych enzymów)
projektowanie nowych, funkcjonalnych cząsteczek kwasów nukleinowych bazujących na istniejących w przyrodzie strukturach takich jak kwadrupleksy DNA, rybozymy lub aptamery[2]
projektowanie i synteza kwasów nukleinowych i ich analogów
opracowywanie nowych systemów dostarczania leków do komórek
Chemia bioorganiczna z uwagi na multidyscyplinarny charakter jest w znaczny sposób związana z następującymi naukami:
biochemią
chemią organiczną
chemią biologiczną
chemią leków
biofizyką molekularną
biologią strukturalną
