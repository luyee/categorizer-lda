Staw skroniowo-żuchwowy, SSŻ (łac. articulatio temporomandibularis, ang. temporomandibular joint – TMJ) jest parzystym, kulistym i dwujamowym stawem twarzoczaszki, jedynym sprzężonym czynnościowo w organizmie człowieka. Staw leży ku przodowi od ujścia przewodu słuchowego zewnętrznego i zewnętrznie osłonięty jest przez łuk jarzmowy. Mięśniami wpływającymi na ruchy w stawie są wszystkie mięśnie żucia.
Spis treści  [ukryj] 
1 Budowa
1.1 Krążek stawowy
1.2 Więzadła
2 Funkcje
3 Unerwienie
4 Unaczynienie
5 Bibliografia
Budowa[edytuj]

Głowa stawowa utworzona jest przez powierzchnię stawową głowy żuchwy a panewkę stanowi przedni odcinek dołu żuchwowego i guzek stawowy wyrostka jarzmowego kości skroniowej. Pomiędzy powierzchniami stawowymi, które pokryte są wyjątkowo chrząstką włóknistą a nie szklistą, znajduje się krążek stawowy dzielący jamę stawową na dwa trwale od siebie oddzielone piętra.
Krążek stawowy[edytuj]
Krążek stawowy (łac. discus articularis) jest także zbudowany z chrząstki włóknistej. Kształtem przypomina dwuwklęsłą soczewkę, na przekroju podłużnym grubszą z przodu i z tyłu (średnio 2,5 mm, jednak zwykle z tyłu grubszą niż z przodu) i cieńszą pośrodku (ok. 1,5 mm), a na przekroju poprzecznym grubszą w części przyśrodkowej. Przy zwartych szczękach krążek stawowy ustawiony jest niemalże pionowo.
Na powierzchni stawowej krążka stawowego możemy wyróżnić 4 strefy:
strefa stawowa – chrzątka włóknista,
strefa proliferacyjna – jedna warstwa komórek mezenchymalnych,
strefa włóknisto-chrzęstna – sieć włókien kolagenowych, odporna na kompresje,
strefa uwapniona – utworzona przez chondrocyty, chondroblasty i chrząstkę stawową
Więzadła[edytuj]
Staw wzmacniają więzadła:
więzadło oboczne (więzadło krążkowe) – łączy krążek z głową żuchwy przyśrodkowo i bocznie umożliwiając niewielkie ruchy zawiasowe głowy żuchwy względem krążka i utrzymując krążek na głowie żuchwy; jest unaczynione i unerwione czuciowo;
więzadło oboczne boczne – biegnie od podstawy wyrostka jarzmowego kości skroniowej do bocznej powierzchni szyjki żuchwy; jego przednia część napina się przy maksymalnej retrotruzji, zaś część tylna przy maksymalnej protruzji;
więzadło oboczne przyśrodkowe – jest nieznacznym zgrubieniem ściany torebki stawowej i biegnie od okolicy szczeliny skalisto-bębenkowej do szyjki żuchwy;
więzadło torebkowe – otacza staw, ogranicza ruchy w bok i przyśrodkowo oraz w dół, zapobiega utracie płynu maziowego (tworzy torebkę stawową); jest unerwione proprioceptywnie (czucie głębokie); torebka stawowa jest w miarę luźna, tak, że przy zwichnięciu najczęściej nie jest uszkodzona;
więzadło skroniowo-żuchwowe (więzadło boczne) – chroni przed nadmiernym ruchem wyrostka kłykciowego żuchwy do tyłu a tym samym urazem tzw. tkanek zakrążkowych i naciągnięciem mięśni skrzydłowych bocznych; wyróżnia się w nim dwie części:
wewnętrzną – biegnie poziomo od głowy żuchwy i tylnej części krążka do zewnętrznej części guzka stawowego i wyrostka jarzmowego;
zewnętrzną – biegnie skośnie od tylnego brzegu szyjki żuchwy do zewnętrznej części guzka stawowego i wyrostka jarzmowego; dodatkowo ogranicza ruch opuszczania żuchwy (otwierania ust) w górnym piętrze stawu: kiedy więzadło napnie się, dalszy ruch otwierania ust jest w stawie wykonywany przez ruch ślizgowy głowy żuchwy z krążkiem po tylnym stoku guzka stawowego (wysuwanie głowy żuchwy);
więzadło rylcowo-żuchwowe – biegnie od przedniej powierzchni i końca wyrostka rylcowatego do przyśrodkowej powierzchni kąta żuchwy i tylnego brzegu gałęzi żuchwy; napina się przy doprzednich ruchach żuchwy, ogranicza więc protruzję;
więzadło klinowo-żuchwowe – biegnie od zewnętrznej powierzchni kolca kości klinowej do przyśrodkowej (wewnętrznej) powierzchni gałęzi żuchwy i języczka żuchwy.
Funkcje[edytuj]

Prawidłowe działanie stawu jest podstawą fizjologii narządu żucia. Polega na wykonywaniu ruchów żuchwy:
wysuwania i cofania w piętrze górnym stawu (ruch ślizgowy),
opuszczania (odwodzenia) i podnoszenia (przywodzenia) w piętrze dolnym stawu (ruch zawiasowy w pierwszej fazie odwodzenia, a potem ślizgowy w drugiej fazie),
ruchów żucia (ruchy boczne), będące kombinacją powyższych.
Unerwienie[edytuj]

Staw ten jest unerwiony głównie przez nerw uszno-skroniowy ale też częściowo przez n. skroniowy głęboki i n. żwaczowy.
Unaczynienie[edytuj]

Krew jest dostarczana do SSŻ przez tętnicę skroniową powierzchowną, t. oponową środkową, t. szczękową wewnętrzną, t. uszną głęboką, t. bębenkową przednią i t. gardłową wstępującą.
