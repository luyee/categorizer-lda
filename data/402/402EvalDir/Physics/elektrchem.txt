Elektrochemia – dział chemii fizycznej, zajmujący się badaniem elektrycznych aspektów reakcji chemicznych, a także w mniejszym stopniu własnościami elektrycznymi związków chemicznych.
Przedmiotem jej badań są m.in. procesy chemiczne towarzyszące przepływowi prądu elektrycznego przez elektrolit, którymi są stopy i roztwory związków chemicznych zdolnych do dysocjacji elektrolitycznej.
Główne obszary badawcze elektrochemii:
teorie elektrolitów (roztworów jonowych);
procesy transportu w roztworach elektrolitów;
różnice potencjałów elektrycznych na granicach faz (w tym potencjały elektrodowe);
ogniwa elektrochemiczne (galwaniczne i elektrolityczne);
mechanizmy i kinetyka procesów elektrodowych.
Czasami stosuje się podział elektrochemii na:
jonikę, która zajmuje się badaniem właściwości roztworów elektrolitów;
elektrodykę, która zajmuje się budową granicy faz elektrycznie przewodzących i zjawiskami które zachodzą przy przenoszeniu ładunku przez taką granicę (procesy elektrodowe).
