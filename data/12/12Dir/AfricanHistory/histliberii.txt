Historia Liberii jest ewenementem wśród państw kontynentu afrykańskiego, ponieważ kraj ten jako jedyny nie rozwinął się z dawnych posiadłości kolonialnych, ani z przedkolonialnego afrykańskiego państwa, tylko powstał na początku XIX wieku, kiedy prywatne towarzystwa zaczęły finansować w Afryce Zachodniej kolonie oswobodzonych czarnych niewolników ze Stanów Zjednoczonych.
Spis treści  [ukryj] 
1 Powstanie Liberii
2 Rządy Samuela Doe
3 Rządy Charlesa Taylora
4 Niepokoje społeczne i zmiana rządu
5 Stabilizacja kraju
6 Przypisy
7 Bibliografia
Powstanie Liberii[edytuj]



mapa Liberii z 1830 r.
Wybrzeże znane Europejczykom od XV w. (odkrycie Portugalczyków), sporadyczne kontakty handlowe. Od 1822 roku zaczęły powstawać tu osady, zakładane pod auspicjami amerykańskich towarzystw filantropijnych, między innymi Amerykańskiego Towarzystwa Kolonizacyjnego, dla wyzwalanych murzyńskich niewolników. W latach 1822–1892 osiedliło się na tych terenach ok. 16,4 tys. murzynów amerykańskich którzy nazwali siebie później Amerykanoliberyjczykami (stanowili elitę społeczną), w odróżnieniu od 5,7 tys. „Kongijczyków” – niewolników afrykańskich uwolnionych przez flotę amerykańską i brytyjską. W 1847 r. osady proklamowały powstanie niepodległego państwa republikańskiego, które nazwano Liberią (od łac. liber - "wolny"). W ostatnich dziesiątkach lat XIX w. osadnicy toczyli wojny ze stawiającą opór ludnością tubylczą, która po podboju była nie tylko pozbawiona wszelkich praw, ale i wykorzystywana jako niewolnicy. Od 1871 r. nasiliła się rywalizacja o te tereny pomiędzy Amerykanami a Europejczykami; Brytyjczykami, Niemcami i Francuzami. Początkowo zwyciężył kapitał europejski, lecz od 1925 r. zaczęły wzrastać wpływy kapitału amerykańskiego reprezentowanego między innymi przez Firestone Plantations Company. W latach 1882–1910 Liberia utraciła dużą część terytorium na rzecz Francji. Niepodległość Liberii uznała Wielka Brytania (1885 r.), a Francja zrobiła to dopiero w 1910 r. W latach 30. XX wieku mocarstwa zachodnie podejmowały próby przekształcenia Liberii w protektorat Ligii Narodów, na co władze państwa odpowiedziały, poszukując alternatywnych sojuszników. Na takim tle doszło do krótkotrwałego zbliżenia polsko-liberyjskiego i nieudanej próby nawiązania wzajemnych relacji gospodarczych. Co więcej, ziemię w Liberii otrzymali pod uprawę polscy plantatorzy[1].
W czasie II wojny światowej Liberyjczycy walczyli po stronie aliantów. W latach 1878–1980 władzę w Liberii sprawowała Prawdziwa Partia Wigów. W 1943 prezydentem i szefem rządu został przywódca tej partii William Vacanarat Shadrach Tubman. Doprowadził on do modernizacji państwa, zmniejszył dopływ kapitału amerykańskiego, zniósł nierówności społeczne między potomkami osadników i tubylcami. Z jego inicjatywy „nieamerykańscy Murzyni” w 1945 r. uzyskali reprezentację w parlamencie, a dwa lata później prawa wyborcze (ograniczone jednak cenzusem majątkowym) oraz możliwość pracy w służbach państwowych. W 1955 r. Liberia stała się członkiem ONZ. W 1959 zawarła układy wojskowe z USA, na mocy których mogły one użytkować lotnisko w Robertsfield i port Monrovii.
Rządy Samuela Doe[edytuj]



Samuel Doe
W kwietniu 1980 roku William Tolbert, prezydent Liberii i jednocześnie przewodniczący Organizacji Jedności Afrykańskiej został zamordowany przez starszego sierżanta Samuela Doe. Był to koniec władzy rodziny Tolbertów i Prawdziwej Partii Wigów (True Whig Party). Władzę objęła Ludowa Rada Ocalenia na czele z Doe, który chroniony był przez gwardię szkoloną przez Izrael i tajne służby izraelskie. Utrzymał on władzę przez 10 lat, ale nigdy nie ustanowił jej nad całym krajem. Sprawował on rządy dyktatorskie, popierany przez Stany Zjednoczone, dla których Liberia odgrywała istotną rolę strategiczną w zimnowojennej rozgrywce na Czarnym Lądzie. W 1985 r. doszło do formalnej legitymizacji władzy – w rezultacie wyborów prezydenckich prezydentem został Doe. (pierwszy nieamerykański Murzyn na stanowisku prezydenta). W tym samym roku doszło do zdławienia puczu wojskowego. Koncepcja rządów Doe opierała się przede wszystkim na eksterminacji starej elity i faworyzowania własnej grupy etnicznej – plemienia Kru. Animozje plemienne zaostrzyła katastrofalna sytuacja gospodarcza, wynikająca ze zmniejszonego zapotrzebowania na tzw. Tanią banderę oraz spadku wpływów z eksportu surowców naturalnych. Wywołało to niezadowolenie plemion Gio i Mano (Liberyjczycy pochodzenia amerykańskiego zostali prawie całkowicie wymordowani), którzy przystąpili do zbrojnej rebelii. I tak 24 grudnia 1989 roku w północno-wschodniej prowincji Nimba wybuchło powstanie, które doprowadziło do całkowitej destabilizacji kraju. Rząd USA próbował interweniować – naciskał na prezydenta Doe w celu ustąpienia i utworzenia rządu tymczasowego. Ponieważ naciski nie skutkowały, na początku sierpnia USA wysłały oddziały Marines celu ewakuowania swoich obywateli. W grudniu 1989 roku Narodowe Patriotyczne Siły Liberii (NPFL), dowodzone przez Charlesa Ghankaya Taylora, wyruszyły z baz na Wybrzeżu Kości Słoniowej, rozpoczynając marsz na Monrovię.
Rządy Charlesa Taylora[edytuj]

Pochodzący z 15 osobowej rodziny Taylor studiował w Stanach Zjednoczonych, gdzie uległ wpływom radykalnej studenckiej lewicy. Był członkiem rządu Doego. Został aresztowany w 1984 roku za defraudacje rządowych pieniędzy i przebywał na wygnaniu w USA. Do Afryki powrócił po czterech latach by rozpocząć walkę o władzę. Wobec bierności sił rządowych, częstych dezercji i demoralizacji, oddziały NPFL w lipcu 1990 roku dotarły do stolicy. Broniący się w Monrovii prezydent Doe, zwrócił się o pomoc do państw Wspólnoty Gospodarczej Państw Afryki Zachodniej (ECOWAS). Głównie dzięki silnej presji dominującej w regionie Nigerii, w sierpniu 1990 roku wysłano do Liberii międzynarodowy korpus wojskowy ECOMOG – składające się głównie z wojsk nigeryjskich, początkowo dowodzone przez oficera z Ghany (interwencję poparły USA obawiając się wzrostu wpływów libijskich w regionie). Zadaniem ECOMOG miało być doprowadzenie do przerwania walk. Siły te zapobiegły przejęciu władzy przez Taylora i miały udzielić schronienia ściganemu Doemu. Jednak do walki przeciw rządowi oraz NPFL przystąpiły oddziały rebelianckie Price’a Yormie Johnsona, które we wrześniu 1990 roku zdobyły pałac prezydencki i zamordowały prezydenta Doe. Od momentu śmierci Doe Liberia pozostawała bez formalnej władzy centralnej, stanowiąc klasyczny przykład kraju upadłego. W stolicy kraju względny ład utrzymywał ECOMOG, starający się wprowadzić tymczasowy rząd, czemu jednak przeciwstawiał się przywódca NPFL. Konferencja mediacyjna w stolicy Gambii Bandżulu w grudniu 1990 r. zdecydowała o utworzeniu rządu tymczasowego na czele z prezydentem Amosem Sawyerem. Nowe władze kontrolowały jedynie stolicę państwa. Większą część kraju opanowana była przez NPFL Taylora, nieuznającego rządu prezydenta Sawyera. Werbował on do swoich oddziałów głównie emigrantów oraz niezadowolonych Nigeryjczyków i Ghańczyków. Konflikt między głównymi siłami politycznymi, popieranymi przez rywalizujące ze sobą państwa afrykańskie, obrócił wniwecz międzynarodowe wysiłki mediacyjne i wprowadził kraj w stan permanentnego chaosu. Oddziały Taylora wkroczyły nawet do Sierra Leone, a ECOMOG stopniowo wypierała je, chcąc zmusić Taylora do ugody z rządem z Monrovii. Rząd ten pod osłoną ECOMOG i marionetkowym przewodnictwem Sawyera, a później Davida Kpormakpora, okazał się gabinetem słabym. Wiele postanowień i porozumień pokojowych było zrywanych, a pojednanie utrudniały kolejne podziały na frakcje wśród walczących. W końcu 1994 r. wynegocjowano powszechny, choć oparty na kruchych podstawach rozejm. Był on głównie zasługą prezydenta Ghany – Jerry’ego Rawlingsa. W sierpniu 1995 r. przywódcy zwaśnionych stron podpisali w Abudży porozumienie pokojowe, zakładając zaprzestanie działań zbrojnych i demokratyzację. Także ten układ został zerwany i walki odżyły od nowa. Dopiero w 1996 r. zagraniczni negocjatorzy skłonili przywódców rywalizujących stron do zawarcia rozejmu i wyznaczenia terminu wyborów. Odbyły się one 19 lipca 1997 r. i zakończyły zwycięstwem Taylora i jego ugrupowania: Partii Narodowo-Patriotycznej. Obiecywał on trwały pokój, a wybory prezydenckie wygrał przygniatającą większością głosów.
W krwawych walkach zginęło ponad 200 tysięcy mieszkańców 3-milionowej Liberii. Licznym potyczkom towarzyszyła fala niespotykanego wcześniej okrucieństwa, głównie za sprawą odurzonych narkotykami dzieci-żołnierzy. Ten sposób toczenia walk miał przetrwać jeszcze wiele lat. Idąc po trupach "Pappy", tak go nazywają jego żołnierze, doszedł do celu.
Taylor starał się zaprowadzić ład w pogrążonym w chaosie kraju. Dzięki międzynarodowej pomocy poprawiła się sytuacja mieszkańców doszczętnie zniszczonej stolicy. Nastąpiła odbudowa administracji państwowej oraz reforma armii. Jednak rządy Taylora były coraz bardziej autorytarne, opierały się na tajnej policji oraz zdominowanej przez bojowników NPFL armii. Po opuszczeniu Liberii przez oddziały ECOMOG w 1999 r. do działań przystąpili zwolennicy byłego dyktatora Samuela Doe. W międzyczasie ONZ oskarżyła Taylora o uzbrojenie i trenowanie rebeliantów w sąsiednim Sierra Leone oraz o zbrodnie przeciw ludzkości.
Niepokoje społeczne i zmiana rządu[edytuj]

Pierwsze po 1997 roku poważne problemy z bezpieczeństwem wewnętrznym Liberii odnotowano w kwietniu 1999 roku, gdy nieznana wcześniej uzbrojona banda zaatakowała tereny przy granicy z Gwineą. Dało to początek atakom (z początku dyplomatycznym) Ch. Taylora na władze w Konakry za wspieranie rebelii. Do kolejnych walk w przygranicznym hrabstwie Lofa doszło w sierpniu. Taylor zaczął przygotowywać wraz ze sprzymierzeńcami w Sierra Leone i gwinejskimi dysydentami rebelię przeciw rządowi Gwinei. Uprzedziło ją w połowie 2000 roku ujawnienie się ugrupowania LURD (Liberyjczycy Zjednoczeni na rzecz Pojednania i Demokracji), które wkraczając z terytorium Gwinei do liberyjskiej Lofy dało początek nowej, czteroletniej wojnie o władzę w Monrovii. W odwecie nastąpił szturm, tworzonych przez Taylora w sąsiednich krajach, oddziałów na gwinejskie miasta przygraniczne. Znowu wydarzenia w Liberii stały się bezpośrednią przyczyną destabilizacji całego regionu. Członkowi ECOWAS ponownie chcieli wysłać do regionu korpus ECOMOG, co jednak spotkało się ze zdecydowanym sprzeciwem prezydentów Gwinei i Liberii, którzy nie życzyli sobie obcych wojsk na terytorium swoich krajów. Jednocześnie społeczność światowa, coraz wyraźniej zdając sobie sprawę, iż jedynie odsunięcie Taylora od władzy może zakończyć niepokoje trawiące region od przeszło 10 lat, starała się poprzez sankcje gospodarcze i polityczne doprowadzić do jego izolacji na arenie międzynarodowej.
W roku 2001 doszło do konsolidacji sił opozycyjnych, które rozpoczęły działania ofensywne przeciwko Taylorowi. Mimo początkowych sukcesów siłom prezydenckim udało się oddalić zagrożenie. Jednocześnie działający w Sierra Leone Trybunał Specjalny oskarżył Taylora o handel bronią i podsycanie wojny domowej. Ostatecznie dopiero zdecydowane naciski Stanów Zjednoczonych po wizycie prezydenta G. W. Busha w Afryce w czerwcu 2003 roku dały oczekiwany efekt. Przyparty do muru Taylor rozpoczął w czerwcu 2003 r. w Ghanie rozmowy rozejmowe z opozycją. 4 VII zrezygnował z urzędu i przyjął azyl polityczny w Nigerii. Władzę w kraju przejął rząd tymczasowy wspierany przez żołnierzy ECOWAS (zadanie: rozdzielenie i demobilizacja walczących stron, zapewnienie bezpieczeństwa i możliwości działania organizacjom niosącym pomoc humanitarną), a jako szef państwa zaprzysiężony został dotychczasowy wiceprezydent Moses Blah (sprawował władzę do 2 października, kiedy to odbyły się wybory powszechne).
Stabilizacja kraju[edytuj]

Nowy prezydent, Moses Blah, nie był postacią nieznaną. Był jednym z najbliższych współpracowników Taylora podczas powstania w 1989 roku. Następnie popadł w niełaskę i został nawet aresztowany na tydzień za "podejrzenie spiskowania z USA". Jednak gniew prezydenta nie trwał długo i Blah został mianowany wiceprezydentem. Obejmując władzę, Blah wziął na siebie odpowiedzialność za zaprowadzenie pokoju i powrotu Liberii na ścieżkę praworządności. Proponując urząd wiceprezydenta przedstawicielowi LURD zrobił pierwszy krok. Niestety wszystko wskazuje na to, że rebelianci nie zadowolą się tym stanowiskiem. Sytuacja jest stabilna tylko w stolicy a w części kontrolowanej przez buntowników nadal dochodzi do morderstw i kradzieży. Wojska misji pokojowej są za słabe by ryzykować otwarty konflikt z wciąż dużymi siłami LURD.
W rejonie przebywali też Amerykanie (rola psychologiczna), a w październiku 2003 r. Rada Bezpieczeństwa ONZ powołała operację UNMIL, która miała asystować przy odbudować kraju do wyborów w 2005 r. Na mocy porozumień pomiędzy LURD, MODEL (Movement for Democracy in Liberia – ujawniła się w pierwszych miesiącach 2003 roku) i reprezentantami władz w Monrovii, w październiku tymczasowo funkcję prezydenta objął Gyude Bryant, członek Liberia Action Party. Zaprzysiężenie stosunkowo mało znanego biznesmena na prezydenta Liberii uważa się powszechnie za dobre posunięcie, nie antagonizujące nikogo spośród niedawnych kombatantów. Gyude Bryant został wybrany na stanowisko szefa koalicyjnego rządu przejściowego – w skład jego 21-osobowego gabinetu wejdą przedstawiciele wszystkich walczących stron. 54-letni ekonomista i biznesmen, Gyude Bryant dał się poznać jako przeciwnik przemocy w Liberii. W 1984 r. był współzałożycielem Liberyjskiej Partii Akcji (LAP), a w 1992 r. został jej przywódcą.


Ellen Johnson-Sirleaf
8 listopada 2005 r. pod nadzorem 15 tysięcy żołnierzy ONZ w Liberii odbyły się wybory prezydenckie i parlamentarne. Faworytem do prezydentury był niespełna 40-letni były as piłkarski, George Weah. Jednak prezydentem została Ellen Johnson-Sirleaf. Tym samym 67-letnia bankier została pierwszą w historii Afryki kobietą wybraną na przywódcę kraju w wolnej elekcji. Po trwającej 14 lat wojnie domowej, daje to Liberii szanse na pokój i stabilizację.
Liberia otrzymuje pomoc z UE (osiągnęła 130 milionów euro). Jest ona skoncentrowana na rozwoju, edukacji i finansowaniu repatriacji uchodźców. Liberia jest sygnatariuszem porozumień między UE a Krajami Azji, Karaibów i Pacyfiku (AKP) dotyczących głównie handlu i polityki rozwoju. Podczas konferencji, która odbyła się w siedzibie Banku Światowego w Waszyngtonie 12 i 13 lutego 2007 r., Stany Zjednoczone zapowiedziały umorzenie 391 milionów dolarów długu zagranicznego Liberii. Podczas tego spotkania przedstawiciele ponad 20 państw oraz różne organizacje, w tym pozarządowe, rozmawiały o możliwościach rozwoju i pomocy odbudowującej się po 14-letniej wojnie domowej Liberii. Sekretarz Stanu USA Condoleezza Rice oświadczyła, że George W. Bush zwrócił się do Kongresu o zwiększenie pomocy finansowej dla Liberii w przyszłym roku. Całkowity dług zewnętrzny Liberii wynosi obecnie 3,7 miliarda dolarów, w większości zaciągnięty w Banku Światowym, Afrykańskim Banku Rozwoju i Międzynarodowym Funduszu Walutowym.
