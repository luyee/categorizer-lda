Adobe Photoshop – rozbudowany program graficzny przeznaczony do tworzenia i obróbki grafiki rastrowej i jednocześnie flagowy produkt firmy Adobe Systems.
Adobe Photoshop jest dostępny na platformy Mac OS i Windows. Występuje w trzech wydaniach – Elements, Standard i Extended.
Spis treści  [ukryj] 
1 Historia
2 Ewolucja aplikacji
3 Creative Suite
4 Przypisy
5 Zobacz też
6 Linki zewnętrzne
Historia[edytuj]

W 1987 r. Thomas Knoll, używając swojego komputera, rozpoczął pisanie programu służącego do wyświetlania obrazów w skali szarości na monitorze monochromatycznym (będącym w stanie wyświetlić tylko dwa kolory: czarny i biały)[1]. Program nazwany Display przykuł uwagę jego brata, Johna Knolla, który zasugerował Thomasowi aby dodał do programu funkcje edycyjne. W 1988 r. Thomas przerwał naukę na pół roku, by wspólnie z bratem rozwijać program, którego nazwa znowu uległa zmianie na ImagePro. W tym samym roku doszło do zawarcia umowy pomiędzy Thomasem a producentem skanerów BarneyScan, na mocy której aplikacja miała być dołączana do skanerów tej firmy. Przy okazji tej współpracy doszło do ostatniej już zmiany nazwy, program otrzymał wówczas nazwę Photoshop. We współpracy z firmą BarneyScan sprzedano 200 kopii programu.
W tym samym czasie John odbył podróż do siedzib dwóch dużych korporacji: Adobe Systems oraz Microsoftu. Prezentacja programu Russellowi Brown (dyrektor artystyczny Adobe) zaowocowała kupieniem przez Adobe praw do dystrybucji aplikacji we wrześniu 1988 roku. Kiedy John pracował w Kalifornii nad wtyczkami, Thomas programował w Ann Arbor.
Photoshop 1.0 został wydany w 1990 r. wyłącznie na platformę Macintosh[2].

Ewolucja aplikacji[edytuj]

Photoshop od tamtego czasu nieustannie jest poddawany modyfikacjom. W listopadzie 1993 wydano wersję 2.0, tym razem dostępną także w systemie Microsoft Windows. We wrześniu 1995 roku została wydana wersja 3.0, do której dodano między innymi obsługę warstw oraz zakładki w paletach. W kolejnej, czwartej edycji dodano warstwy korekcyjne (ang. adjustment layers) oraz makra (akcje), które umożliwiały przyspieszenie lub zautomatyzowanie wykonywanych zadań (np. wykonywanie kilku takich samych operacji na wielu plikach). W wersji 5.0 po raz pierwszy wprowadzono możliwość edytowania tekstu (we wcześniejszych edycjach tekst był wpisywany w specjalnym oknie dialogowym a następnie resteryzowany), paletę historii, zarządzanie kolorem, style warstw oraz magnetyczne lasso (przyciągające krawędzie zaznaczenia na zasadzie kontrastu). Edycja 5.5 jako pierwsza była sprzedawana razem z programem Image Ready. Dodano okno dialogowe "Save for web" (zawiera ono opcje przydatne przy zapisie obrazu na użytek internetu) i filtr "Extract" ułatwiający wycinanie przedmiotów z tła. Wersja 6.0 jako pierwsza obsługiwała kształty wektorowe. Dodano filtr "Liquify" i odświeżono interfejs użytkownika.
Wydany w 2002 roku Photoshop 7.0 był kompatybilny z Mac OS oraz Windows XP. Dodano w nim narzędzie "Healing Brush" służące do usuwania drobnych niedoskonałości zdjęcia oraz narzędzie "Slice tool" służące do dzielenia obrazka na części. Pojawiła się też funkcja tworzenia animacji (każda kolejna klatka animacji znajdowała się na osobnej warstwie), obsługa edycji oraz tworzenia obrazów w trybie 16-bit na kanał, możliwość zapisu ustawień narzędzi i palet w postaci pliku, tekst w końcu stał się w pełni wektorowy. W wydaniu 7.0.1 dodana została wtyczka Camera RAW.
Creative Suite[edytuj]

Od edycji 8.0, Photoshop stał się częścią pakietu Creative Suite (stąd skrót CS po nazwie programu). Odtąd możliwe jest definiowanie własnych skrótów klawiszowych, dodane zostało narzędzie do wyszukiwania i zamieniania tekstów, możliwość zmiany stosunku wysokości do szerokości piksela, rozbudowano narzędzie do korekcji cień/światło, przeglądarkę plików, galerię filtrów, możliwość osadzenia tekstów na ścieżkach i kształtach, obsługa plików o maksymalnej rozdzielczości 300000x300000 pikseli, poprawiona obsługa metadanych, polecenie "Match color" dopasowujące paletę barwną dokumentu do innego pliku/warstwy, histogram czasu rzeczywistego, narzędzia służące do rozpoznawania i blokady druku banknotów, filtr "Lens blur".
W wersji 9.0 (CS2) dodano wtyczkę Camera RAW 3, "Vanishing point" (punkt zanikania; wtyczka umożliwiająca między innymi klonowanie z kompensacją perspektywiczną), obiekty inteligentne (niedestrukcyjne wstawianie obiektów bitmapowych i wektorowych (z Adobe Illustrator) manipulowanie nimi i wymiana), obsługa HDR – plików z 32 bitami na kanał, możliwość łączenia plików z wielokrotnej ekspozycji w jeden z pełną kontrolą nad wartościami świateł i cieni, filtr "Korekcja obiektywu" służący do poprawy takich błędów obiektywów aparatów fotograficznych, jak aberracje sferyczne, aberracje chromatyczne czy winietowanie, inteligentne wyostrzanie oraz zmiękczanie obrazu, narzędzie do zniekształcania obrazu (wypaczanie, ang. warp), rozszerzona funkcja redukcji szumów z usuwaniem artefaktów związanych z kompresją JPEG, pędzel korygujący Efekt czerwonych oczu za pomocą jednego kliknięcia, możliwość zaznaczania wielu warstw.
Adobe Photoshop 10.0 (CS3) dostał przeorganizowany interfejs użytkownika, Smart Filters - bezstratny odpowiednik dotychczasowych filtrów, pozwalający na dokonywanie w nich zmian nawet po tym, jak już zostały zastosowane (w efekcie czego praca z filtrami przypomina teraz bardziej pracę z efektami), kompatybilność z Macami wyposażonymi w procesory Intel, oraz systemem Windows Vista, narzędzie "szybkie zaznaczenie", nowe tryby mieszania warstw, rozbudowa krzywych, miksera kanałów oraz jasności i kontrastu, zmodernizowane okno drukowania, optymalizacja grafiki przeznaczonej na urządzenia przenośne oraz szybsze uruchamianie.
W październiku 2008 r. Adobe wprowadziło na rynek nową rodzinę produktów pod nazwą Adobe Creative Suite 4, w skład której wchodził nowy Photoshop CS4. Wersja ta posiada możliwość importowania, obracania, teksturowania modeli 3d zapisanych np. w 3D Studio Max oraz nakładania filtrów na warstwy bez konieczności rastrowania.
Najnowszą wersją programu jest Adobe Photoshop CS5. Posiada ona wiele funkcji znacznie przyspieszających pracę np. usuwanie obiektów z uwzględnieniem zawartości czy inteligentne zaznaczanie ostrych krawędzi (włosy, sierść, włókna). Usprawniona została również praca przy obrazach HDR. W wersji Extended dodano nowe narzędzia do pracy z grafiką 3D.
