Edmund Węcławski (ur. 12 listopada 1892 w Poznaniu, zm. 9 sierpnia 1965, tamże) - projektant mebli artystycznych, kierownik artystyczny firmy meblarskiej Józefa Sroczyńskiego. Uczestnik Powstania wielkopolskiego.
Życie i twórczość[edytuj]

Urodzony w rodzinie mistrza stolarskiego. Odbywał praktykę kreślarską w firmie Józef Sroczyński - Nadworna Fabryka Mebli w Poznaniu, założonej w 1906. Studiował na Akademii Przemysłu Artystycznego w Berlinie, m.in. pod kierunkiem Petera Behrensa. Odbył praktyki w Dreźnie i Lipsku. Redaktor Przeglądu Stolarskiego - poznańskiego dwutygodnika dizajnerskiego (1927-1932). W 1939 otworzył fabrykę mebli na Świętym Rochu. Zakład znacjonalizowano w 1949. W latach 1950-1955 projektował dla Zjednoczenia Przemysłu Meblarskiego, a następnie dla Centralnego Zarządu Przemysłu Meblarskiego. Od 1956 do 1958 pracował dla Cepelii (meble). W 1964 stworzył projekt wnętrz dla Muzeum Rzemiosł Artystycznych (inspiratorem był prof. Zdzisław Kępiński).
W czasie gdy Węcławski pozostawał kierownikiem artystycznym firmy Józefa Sroczyńskiego (od 1922), wytworzył własny styl, a firma zdobyła m.in. Grand Prix Międzynarodowej Wystawy Sztuki Dekoracyjnej w Paryżu w 1925 i złoty medal na Powszechnej Wystawie Krajowej w Poznaniu w 1929.
Artysta tworzył w nurcie silnie dekoracyjnym i ornamentalnym, nawiązując do wzornictwa inspirowanego folklorem i unikając stylistyki modernizmu. Dopiero w końcówce życia zaprojektował meble modernistyczne dla Ośrodka Badawczo-Rozwojowego Meblarstwa.
Realizacje firmy Sroczyńskiego pod kierownictwem artystycznym Węcławskiego[edytuj]

Niektóre z ważniejszych realizacji:
wnętrza Hotelu Bazar, 1922-1924,
wyposażenie i meble do pałaców w Gułtowach, Smolicach, Rogaczewie, Miłosławiu oraz Czerniejewie, 1926-1929,
wnętrza Pałacu Pracy w Genewie, 1927,
wyposażenie salonki prezydenta RP, 1928,
wyposażenie polskich placówek dyplomatycznych - Ankara, Belgrad, Bukareszt, Kopenhaga, Meksyk, Praga, Sztokholm, Sofia, lata 30. XX w.,
wyposażenie banków w Warszawie - PKO i BGK, 1932-1935,
wyposażenie Hotelu Bristol w Warszawie, 1934-1935,
meble dla Uniwersytetu Poznańskiego i Uniwersytetu Jana Kazimierza we Lwowie, 1934,
wyposażenie hotelu Patria w Krynicy, na zlecenie właściciela - Jana Kiepury, 1935,
wnętrza domu rekolekcyjnego w Zamku Bierzgłowskim - zlecenie bpa Stanisława Okoniewskiego, od 1935,
wyposażenie wnętrz uzdrowiska w Morsztynie, 1936-1937,
wnętrza hotelu zdrojowego w Krynicy, 1938,
wnętrza Domu Turysty w Ożirniaku koło Worochty, 1938.
