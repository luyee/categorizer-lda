Lokal socjalny – lokal przeznaczony dla osób bezdomnych, eksmitowanych lub osób ubogich nie mogących utrzymać mieszkania samodzielnie.
W Polsce pojęcie i zasady przyznawania lokalu socjalnego reguluje ustawa o ochronie praw lokatorów z 2001 roku. W świetle punktu 5 artykuł 2 ustawy lokalem socjalnym jest lokal nadający się do zamieszkania ze względu na wyposażenie i stan techniczny. Lokal socjalny może być lokalem o niższym standardzie. Lokal socjalny dostarcza gmina.
Lokal socjalny powinien mieć łączną powierzchnię pokoi co najmniej 10 m2, jeżeli ma być zamieszkiwany przez jedną osobę. Dla kilku osób łączna powierzchnia pokoi powinna wynosić co najmniej 5 m2 na osobę.
O prawie do otrzymania lokalu socjalnego decyduje sąd w wyroku o eksmisji, kierując się przesłankami artykułu 14 ustawy. Do czasu dostarczenia lokalu socjalnego nie można dokonać eksmisji z lokalu.
Szczegółowe regulacje co do umowy najmu lokalu socjalnego zawiera rozdział 4 ustawy (artykuły 22-25).
