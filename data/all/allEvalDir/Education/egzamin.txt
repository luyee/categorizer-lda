Lekarski Egzamin Państwowy (LEP) - egzamin państwowy przeprowadzany w trakcie stażu podyplomowego lekarza, konieczny do uzyskania pełnego prawa wykonywania zawodu lekarza. Analogicznie, lekarze dentyści zdają Lekarsko-Dentystyczny Egzamin Państwowy (LDEP).
Przed wprowadzeniem w życie LEP, każdy lekarz ubiegający się o rozpoczęcie specjalizacji był zobligowany do zaliczenia egzaminu kwalifikacyjnego TEM. Począwszy od jesieni 2004 r. podstawą postępowania kwalifikacyjnego dopuszczającego do rozpoczęcia specjalizacji w podstawowych dziedzinach medycyny (poza pewnymi wyjątkami) jest wynik egzaminu LEP.
Podstawą prawna dla przeprowadzania egzaminu są przepisy ustawy o zawodach lekarza i lekarza dentysty. Szczegółowe zasady dotyczące stażu i egzaminu reguluje rozporządzenie Ministra Zdrowia z dnia 24 marca 2004 r. w sprawie stażu podyplomowego lekarza i lekarza stomatologa (Dz. U. z 2004 r. Nr 57, poz. 553).
W 2010r. do sejmu wpłynął projekt ustawy wprowadzający zmiany w systemie kształcenia lekarzy i lekarzy dentystów, rozszerzenia definicji zawodu lekarza, nowych wymagań co do studiów na kierunkach lekarskim i lekarsko-dentystycznym – w tym likwidacji stażu podyplomowego i egzaminów państwowych – oraz zmian zasad dotyczących lekarzy cudzoziemców i skrócenia procedur administracyjnych[1].
Spis treści  [ukryj] 
1 Procedura dopuszczenia
2 Instytucje odpowiedzialne
3 Formuła egzaminu
4 Tematyka
5 Przypisy
6 Linki zewnętrzne
Procedura dopuszczenia[edytuj]

W celu dopuszczenia do egzaminu interesanci składają za pośrednictwem okręgowej rady lekarskiej wniosek do Centrum Egzaminów Medycznych i jednocześnie rejestrują się na stronie internetowej CEM.
Bezwzględnym warunkiem dopuszczenia lekarza do egzaminu jest posiadanie ograniczonego prawa wykonywania zawodu lekarza (lub pełnego prawa wykonywania zawodu lekarza, jeżeli już je posiada).
Instytucje odpowiedzialne[edytuj]

Egzamin przeprowadzany jest przez Centrum Egzaminów Medycznych w Łodzi we współpracy z wojewódzkimi centrami zdrowia publicznego.
Formuła egzaminu[edytuj]

Sposób przeprowadzenia egzaminu jest precyzyjnie określony regulaminami porządkowymi Lekarskiego Egzaminu Państwowego i Lekarsko-Dentystycznego Egzaminu Państwowego. Lekarski Egzamin Państwowy ma charakter testu wyboru, który składa się z 200 zadań (5 możliwych odpowiedzi, gdzie tylko 1 jest prawidłowa). System skali ocen ma charakter zero-jedynkowy, tj. za każdą pozytywnie udzieloną odpowiedź kandydat otrzymuje: 1 punkt; za złą: 0 punktów, stąd maksymalnie można uzyskać 200 punktów. Następnie wyniki przeliczane są na udział procentowy. Warto dodać, że uzyskanie jak największej liczby punktów zwiększa szanse na dostanie się na najpopularniejsze specjalizacje.
Tematyka[edytuj]

Treść zadań wynika z programu stażu, a zatem tematyka zadań jest bardzo podobna do treści dotychczasowych egzaminów kwalifikacyjnych TEM. Zgodnie z procentowym podziałem wynikającym z przebiegu programu stażu podyplomowego lekarzy test jest podzielony wg klucza, gdzie na następujące zagadnienia przypadają odpowiednio zadania:
choroby wewnętrzne 39 zadań
pediatrię 29 zadań
chirurgię 27 zadań
położnictwo i ginekologię 26 zadań
psychiatrię 14 zadań
medycynę rodzinną 20 zadań
medycynę ratunkową i intensywną terapię 20 zadań
bioetykę i prawo medyczne 10 zadań
orzecznictwo 7 zadań
zdrowie publiczne 8 zadań
w tym w pytaniach z interny, pediatrii, chirurgii i medycyny rodzinnej 20 pytań z onkologii.
