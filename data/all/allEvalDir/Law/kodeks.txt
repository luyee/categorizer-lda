Kodeks pracy – akt normatywny stanowiący zbiór przepisów regulujących prawa i obowiązki objęte stosunkiem pracy w odniesieniu do wszystkich pracowników, bez względu na podstawę prawną ich zatrudnienia (w niektórych przypadkach tylko w zakresie nie uregulowanym przez ustawodawstwo szczególne, np. ustawa o służbie cywilnej) oraz pracodawców.
Obecnie w Polsce obowiązuje ustawa z dnia 26 czerwca 1974 r. – Kodeks pracy (Dz. U. z 1998 r. Nr 21, poz. 94). Zgodnie z jego artykułem 1. - "Kodeks pracy określa prawa i obowiązki pracowników i pracodawców".
Niezgodne z art. 92 ust. 1 Konstytucji RP z 1997 r. są art. 237 § 1 pkt 2 i 3 Kodeksu pracy w zakresie, w jakim nie określają wytycznych dotyczących treści rozporządzenia oraz wykonawcze do tych przepisów rozporządzenie Rady Ministrów z dnia 30 lipca 2002 r. w sprawie wykazu chorób zawodowych, szczegółowych zasad postępowania w sprawach zgłaszania podejrzenia, rozpoznawania i stwierdzania chorób zawodowych oraz podmiotów właściwych w tych sprawach (Dz. U. z 2002 r. Nr 132, poz. 1115) - wyrok Trybunału Konstytucyjnego z dnia 19 czerwca 2008 r., sygn. P 23/07.
Zawartość kodeksu pracy[edytuj]

Kodeks pracy składa się z 15 działów:
Dział pierwszy: Przepisy ogólne
Dział drugi: Stosunek pracy
Dział trzeci: Wynagrodzenie za pracę i inne świadczenia
Dział czwarty: Obowiązki pracodawcy i pracownika
Dział piąty: Odpowiedzialność materialna pracowników
Dział szósty: Czas pracy
Dział siódmy: Urlopy pracownicze
Dział ósmy: Uprawnienia pracowników związane z rodzicielstwem
Dział dziewiąty: Zatrudnianie młodocianych
Dział dziesiąty: Bezpieczeństwo i higiena pracy
Dział jedenasty: Układy zbiorowe pracy
Dział dwunasty: Rozpatrywanie sporów o roszczenia ze stosunku pracy
Dział trzynasty: Odpowiedzialność za wykroczenia przeciwko prawom pracownika
Dział czternasty: Przedawnienie roszczeń (uchylony w całości)
Dział piętnasty: Przepisy końcowe
Działy dzielą się na rozdziały, a niektóre rozdziały dzielą się na oddziały.
