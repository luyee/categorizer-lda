Wino różowe – rodzaj wina nazwany tak ze względu na kolor trunku. Produkuje się z je ciemnych (nazywanych czarnymi) winogron bardzo podobnie do wina czerwonego.
Zgniata się więc na początku procesu winogrona, aby umożliwić dostęp moszczu do skórek, które są źródłem czerwonego koloru. Inaczej jednak niż w przypadku czerwonego wina po maceracji fermentacja ze skórkami trwa bardzo krótko - kilka do kilkunastu godzin. Fermentujący moszcz odcedza się i odciska podobnie do metody stosowanej w produkcji białego wina i dalej fermentuje już jak białe wino. Powoduje to, że do alkoholu przedostaje się tylko bardzo niewielka ilość barwnika. Tak więc wino nabiera koloru różowego. Cechą charakterystyczną tego wina jest to, że posiada częściowo walory smakowe zarówno białego wina (fermentowanego bez skórek) jak i czerwonego (fermentowanego ze skórkami). Stąd czasami wśród niektórych osób pojawia się błędne przekonanie, że wino różowe to mieszanka wina białego i czerwonego. Inne fałszywe przekonania to takie, że wino różowe powstaje z różowych winogron.